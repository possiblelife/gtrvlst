Ο ΑΝΤ1 μετέφερε το ομώνυμο συγκλονιστικό bestseller της Αννίτας Νικολάου σε τηλεοπτική σειρά 78 επεισοδίων. Ένα βιβλίο που διαβάστηκε από δεκάδες χιλιάδες αναγνώστες, ζωντάνεψε στη μικρή οθόνη ως μία από τις δημοφιλέστερες σειρές της κυπριακής τηλεόρασης, με μέσο μερίδιο τηλεθέασης πάνω από 50%. Πρόκειται για την αληθινή ιστορία της όμορφης ιερόδουλης Ελένης, που διώχθηκε από τη μητέρα της σε ηλικία 15 χρονών από το σπίτι της στην Πάφο, για να βρεθεί απροστάτευτη στα χέρια μαστροπών και να καταλήξει σε οίκο ανοχής στην Πλατεία Ηρώων της Λεμεσού. Όλα όσα πέρασε, όλα όσα υπέμενε η Ελένη με τη μεγαλοσύνη της ψυχής της μέσα στην κόλαση της πορνείας, ξετυλίγονται μπροστά στα μάτια των θεατών, σε μια ιστορία που δεν αφήνει κανένα θεατή ασυγκίνητο.