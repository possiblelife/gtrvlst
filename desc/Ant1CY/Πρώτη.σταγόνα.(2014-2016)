Ένας τριανταπεντάρης χάνει ξαφνικά την δουλειά του με αποτέλεσμα να μην μπορεί να προσφέρει τίποτε στην υλίστρια γυναίκα του η οποία εν τέλει τον διώχνει από το σπίτι. Καταρρακωμένος και χωρίς ιδιαίτερες επιλογές αποφασίζει να επιστρέψει στο χωριό του παππού του, εκεί όπου έζησε τα ανέμελα παιδικά του χρόνια. Η ζωή του αρχίζει να γεμίζει ξανά μέσα από την προσπάθεια του να φτιάξει το εγκαταλελειμμένο αγρόκτημα με τα αμπέλια έχοντας σαν συμπαραστάτη το μουγκό του χωριού. Μία μυστήρια κοπέλα που μετακόμισε πρόσφατα από την Αθήνα στο χωριό της Κύπρου με την οικογένεια της θα μπει ξαφνικά στη ζωή του αλλάζοντας τις προτεραιότητες του. Ο πατέρας της κοπέλας είναι ένας ήσυχος άνθρωπος ο οποίος κάνει δουλειές του ποδαριού. Στα μάτια του φαίνεται ξεκάθαρα ότι κουβαλά μαζί του μια πονεμένη ιστορία. Από την άλλη η μητέρα της κοπέλας είναι το μεγάλο εμπόδιο στον έρωτα της κόρης της αλλά ταυτόχρονα και το μεγάλο ερωτηματικό στην ιστορία μας. Η κόρη κατά βάθος ίσως θέλει να ερωτευτεί και να ζήσει αλλά κάτι την κρατά πίσω. Θα ζήσουμε όμως πολλές ρομαντικές στιγμές στις τυχαίες και όχι μόνο συναντήσεις αυτών των δύο. Στο χωριό θα συναντήσουμε και θα ζήσουμε μαζί και με άλλους ωραίους χαρακτήρες που θα παίξουν ρόλο στην εξέλιξη της σειράς στην κύρια, αλλά και σε άλλες παράλληλες ιστορίες. Η σειρά μπορεί να χαρακτηριστεί ως ρομαντική κωμωδία αλλά θα διανθίζεται και με στοιχεία σάτιρας και παρωδίας αφού ο πρωταγωνιστής ζει πολλές στιγμές μέσα από της φαντασιώσεις του και θα τον δούμε να «ζει» διάφορα τρελά. Το ταξίδι μας θα τελειώσει όταν ο ήρωας καταφέρει να εμφιαλώσει την πρώτη μπουκάλα με το κρασί ακολουθώντας την συνταγή του παππού του αλλά και να κερδίσει τον έρωτα του.