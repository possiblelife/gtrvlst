Με αφορμή τα 150 χρόνια από τη γέννηση του ποιητή Δημήτρη Λιπέρτη, ο ALPHA Κύπρου προχωρά στην παραγωγή της νέας σειράς εποχής «Τα Μαύρα Μάθκια». Μέσα από τη σειρά θα αναδειχθεί και το έργο του μεγάλου Κύπριου ποιητή ο οποίος χαρακτηρίζεται ως ο ποιητής της Κυπριακής τοπολαλιάς, με τα ποιήματα του να αποτελούν σημαντικά τεκμήρια για την ιστορία της εποχής του 20ου αιώνα.  Πρόκειται για σειρά μυθοπλασίας που καταπιάνεται αποσπασματικά με την ζωή του ποιητή και διανοούμενου Δημήτρη Λιπέρτη αναδεικνύοντας έτσι το σημαντικό του έργο μέσα από τα γεγονότα της δύσκολης τότε εποχής. Συγκεκριμένα η σειρά «Τα Μαύρα Μάθκια» αφορά μνημειακό, ιστορικό έργο υψηλών προδιαγραφών ποιότητας και αισθητικής, η συγγραφή του οποίου άρχισε πριν από δύο χρόνια από την καταξιωμένη σεναριογράφο Μαρία Αβρααμίδου. Τους βασικούς ρόλους ενσαρκώνουν οι: Στέλιος Καυκαρίδης, Σίμος Τσιάκκας, Ανδρούλλα Ηρακλέους, Ανδρέας Τσέλεπος, Πανίκος Πιλάλης, Σοφοκλής Κασκαούνιας, Λουκία Πρωτοπαπά και άλλοι. Η ιστορία διαδραματίζεται την δεκαετία του 20, μια ιδιαίτερη και κυρίως δύσκολη εποχή για την Κύπρο. Την τότε Κυπριακή κοινωνία μάστιζε η ανελέητη φτώχια. Οι Άγγλοι είχαν επιβάλει βαριούς φόρους, με αποτέλεσμα ο κόσμος για να μπορέσει να ανταπεξέλθει κατέφευγε στους τοκογλύφους, που κυριολεκτικά έγδερναν τους πολίτες. Αυτά τα προβλήματα της κοινωνίας, βασάνιζαν και τον ίδιο τον ποιητή. Ο Δημήτρης Λιπέρτης γεννήθηκε με μεγάλη κτηματική περιουσία αλλά οι απανωτοί θάνατοι μέσα στην οικογένειά του, τον έριξαν στη δυστυχία και τη φτώχια. Δεν τον ενδιέφερε όμως και τόσο ο εαυτός του. Σε πολλά από τα ποιήματά του στογμάτιζε με ουσιαστικό και βαρύ λόγο αυτά τα φαινόμενα. Οι ήρωες όμως στην σειρά, περιλαμβανομένου και του Δημήτρη Λιπέρτη, δεν υποτάσσονται και συνεχίζουν κάτω από αντίξοες συνθήκες, να την πολεμούν. Τα γυρίσματα της σειράς γίνονται στο Στούντιο της εταιρείας Galinis Productions και στα χωριά Κάτω Δρύς και Πέρα Ορεινής. 