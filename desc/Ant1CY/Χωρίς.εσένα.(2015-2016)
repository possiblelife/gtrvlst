Απωθημένος, ανεκπλήρωτος, αξεπέραστος, απατηλός… Όλα και τίποτα θα μπορούσαν να ταιριάξουν σε αυτό τον έρωτα. Τι και αν οι δρόμοι χωρίζουν, τι και αν η ζωή αλλάζει πορεία, τι και αν έχεις γεμίσει τη ζωή σου ευτυχισμένες στιγμές…
Όταν ένας κύκλος δεν έχει κλείσει οριστικά , αναπόφευκτα η μοίρα σε οδηγεί στην ολοκλήρωση. Κάπως έτσι ξαναμπαίνει στη ζωή της Μαρίας (Μαρκέλλα Γιαννάτου) ο Μιχάλης (Χριστόδουλος Μαρτάς)…Πίστευε ότι όλα στη ζωή της ήταν τακτοποιημένα! Δημιούργησε μια όμορφη οικογένεια με τον Δημήτρη (Μάξιμος Μουμούρης), ένα εξαίρετο γιατρό που θαυμάζει απεριόριστα! Τα δύο παιδία τους, ο Γιάννης (Νίκος Μαυράκης) και ο Φίλιππος (Σάββας Σαλίπας) είναι για εκείνη η όαση και το νόημα στη ζωή της. Ωστόσο, το κενό που άφησε ο ανεκπλήρωτος έρωτας της για τον Μιχάλη μεγάλο και μόλις οι δύο τους συναντηθούν τυχαία ο εφηβικός της έρωτας θα εισβάλει από το ανοιχτό παραθυράκι της καρδιάς της …. Η ανάγκη της Μαρίας να νιώσει ξανά το πάθος και την ένταση των νεανικών της χρόνων καθώς και η φλόγα του έρωτα της για τον Μιχάλη, που δεν έσβησε ποτέ, είναι αρκετά για ν’ ανατρέψουν όλα τα δεδομένα στη ζωή της. Η ζωή γράφει δικά της σενάρια και η μοίρα ορίζει πέρα από τα πρέπει και τα θέλω των ανθρώπων… Μια παράνομη σχέση γεννιέται και ένας παράφορος έρωτας ξαναζωντανεύει μόνο που αυτή τη φορά και οι δύο είναι αποφασισμένοι να τον ζήσουν μέχρι το τέλος.