Ο Αγαμέμνονας Ανάφεντος και ο Αχιλλέας Στράκκας είναι δυο 55άρηδες, πρώην αδελφικοί φίλοι και νυν εχθροί, αφότου ο Αγαμέμνονας, έπειτα από πιέσεις των γονιών του, παντρεύτηκε το κορίτσι του Αχιλλέα, την Δέσποινα. Είναι και οι δυο ιδιοκτήτες δυο μεγάλων εργοληπτικών εταιριών, οι οποίες ανταγωνίζονται γενικώς αλλά ιδιαιτέρως για μια μεγάλη προσφορά του δημοσίου, την οποία διεκδικούν με νύχια και με δόντια. Η μοίρα όμως, που συνήθως δρα ανεξάρτητα από τη βούληση των ανθρώπων, θα τους μπλέξει σε μεγάλες και κωμικές περιπέτειες, με πρωταγωνιστές, όχι μόνο τους ίδιους αλλά και τα παιδιά τους: Την Άρια και τον Ντίνο, παιδιά του Αχιλλέα, τον Θέμη και την Άντρια, παιδιά του Αγαμέμνονα. Οι δυο θυγατέρες νιώθουν ξεγελασμένες από έναν νεαρό, όμορφο ηθοποιό, που τις έχει και τις δυο για φιλενάδες ταυτόχρονα και στην προσπάθειά τους να τον εκδικηθούν, θα μπλεχτούν σε νέες αισθηματικές περιπέτειες, με συμπρωταγωνιστές τους δυο γιους και με προεκτάσεις τέτοιες που μπορεί να φέρουν τους πατεράδες τους στα πρόθυρα εγκεφαλικού επεισοδίου. Τη δική της δυναμική παρέμβαση, που άλλοτε απλοποιεί και άλλοτε περιπλέκει τα πράγματα, κάνει και η γραμματέας του Αχιλλέα, η Μαριάνθη.