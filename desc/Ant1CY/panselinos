Κοινωνική σειρά μυστηρίου.

Η πανσέληνος είναι ένα φαινόμενο όμορφο και μυστηριακό ταυτόχρονα. Ο χαρακτήρας της σειράς «ΠΑΝΣΕΛΗΝΟΣ» εκφράζεται απόλυτα από τον τίτλο της, καθώς πίσω από τον γεμάτο πάθος έρωτα, κρύβονται μυστηριώδεις και μοιραίες διαδρομές.

Ο γάμος του Αχιλλέα (Μέμος Μπεγνής)  με τη Χριστίνα (Μαριάννα Σάντη) μοιάζει με ευτυχισμένη αφετηρία της σειράς. Ωστόσο, ο γάμος αυτός εξελίσσεται από το πρώτο κιόλας βράδυ σε ένα απίστευτο θρίλερ, καθώς πίσω από αυτόν κρύβονται δύο ολέθριες σχέσεις: μια στο παρελθόν και μια στο παρόν. Πολλά χρόνια πριν, ο πατέρας του Αχιλλέα, Κωνσταντίνος Αποστόλου (Αχιλλέας Γραμματικόπουλος) είχε εξωσυζυγική σχέση με τη μητέρα της Χριστίνας, Αναστασία Σιμόν (Δήμητρα Δημητριάδου), μια σχέση που είχε δραματικό τέλος. Οι δύο γονείς, παρά το θανάσιμο μίσος που τους χωρίζει, δεν μπορούν να κάνουν τίποτα για να εμποδίσουν τον γάμο των παιδιών τους.

Το γάμο βαραίνει επίσης  η ολέθρια σχέση του Αχιλλέα με τον υπόκοσμο. Στην πραγματικότητα ο Αχιλλέας, εγκατέλειψε την κοπέλα που αγαπούσε, την Μύρια (Μαρία Μιχαήλ), για να παντρευτεί την πλούσια Χριστίνα, αναζητώντας… οικονομικό καταφύγιο.  Τη νύχτα του γάμου, οι άνθρωποι του υποκόσμου χτυπούν ανελέητα ανατινάζοντας το αυτοκίνητο του Αχιλλέα και βιάζοντας την Χριστίνα που ζει ανυποψίαστη στο δικό της κόσμο…  Το θρίλερ έχει μόλις αρχίσει.

Ο σύντροφος της Αναστασίας, Μηνάς (Χάρης Κκολός), φαίνεται να παίζει ένα ύποπτο παιχνίδι με τους ανθρώπους του υποκόσμου.

Ο Χριστοφής (Σπύρος Σταυρινίδης), ο πατέρας της Αναστασίας, στο  παρελθόν άνθρωπος της νύχτας, είναι  μετανιωμένος για όσα πολλά έκανε στη ζωή του, περισσότερο για όσα έκανε στην κόρη του.  Η  Αναστασία δεν θέλει να έχει καμία σχέση μαζί του και ενοχλείται όταν η Χριστίνα μετά την ρήξη στις σχέσεις τους, βρίσκει καταφύγιο κοντά στον παππού της.

Ο Αλέξανδρος (Ιούλιος Τζιάτας), ο δεύτερος γιος του Κωνσταντίνου που ζει στην Αθήνα, δεν συμφωνεί με τις παράνομες πράξεις του αδελφού του και πολύ περισσότερο αντιδρά με το γεγονός ότι θυματοποίησε τη Χριστίνα.  Σύντομα θα ανακαλύψει ότι το ενδιαφέρον του για τη Χριστίνα, δεν είναι απλή συμπάθεια…

Η αδελφή της γυναίκας του Κωνσταντίνου, η Όλγα (Σοφία Καλλή)  κρατά για πάνω από 20 χρόνια καλά κρυμμένο ένα μυστικό που μπορεί να αλλάξει για πάντα τις ζωές τους... Ο γιος της Όλγας, ο Μάρκος (Γιώργος Τζωρτζής), ένας νεαρός ζωγράφος με ισχυρή διαίσθηση, θα ερωτευτεί την πιο στενή φίλη της Χριστίνας, την Ελένη (Μαρία Καρασούλα).

Τα γυρίσματα της σειράς ξεκίνησαν  στο Παρίσι. Η ιστορία άρχισε να ξετυλίγεται στα πιο γνωστά μέρη της Γαλλικής πρωτεύουσας, στον Πύργο του Άιφελ, τα Ηλύσια Πεδία, την Μονμάρτη. 

Πρωταγωνιστούν:

Μέμος Μπεγνής, Αχιλλέας Γραμματικόπουλος, Δήμητρα Δημητριάδου, Σοφία Καλλή, Μαριάννα Σάντη, Μαρία Μιχαλή, Χάρης Κκολός, Μαρία Καρασούλα, Γιώργος Τζωρτζής, Ιούλιος Τζιάτας, Γιώργος Μουσκοβίας, Πάμπος Χαραλάμπους, Έλενα Διαμαντίδου και η νεαρή Αυγή Πουργουρά.

Στο ρόλο του Χριστοφή ο Σπύρος Σταυρινίδης.

 

Σενάριο: Κωνσταντίνος Οδυσσέως

Σκηνοθεσία: Σπύρος Χαραλάμπους, Γιάννης Σαββίδης, Θεοδόσης Οικονομίδης

Υπεύθυνη παραγωγής: Μαρία Σπύρου

Εποπτεία παραγωγής: Πάνος Στρούθος

Εκτέλεση παραγωγής: Non Linear Productions