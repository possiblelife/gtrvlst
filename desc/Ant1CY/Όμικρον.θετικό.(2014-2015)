Δύο οικογένειες, από δυο διαφορετικές κοινωνικές τάξεις, στην ίδια περιοχή της Λευκωσίας, μοιράζονται την ίδια αυλή. Ο Κώστας και η Μαρίνα έχουν ήδη τρεις κόρες και περιμένουν το τέταρτο τους παιδί, όταν η εταιρεία του πατέρα του, στην οποία εργάζεται, πτωχεύει. Ο Κώστας απεγνωσμένος, οδηγείται σε δύσκολα μονοπάτια, με σκοπό να εξασφαλίσει την επιβίωση της οικογένειας του! Το ζευγάρι θα αναγκαστεί να πάρει την πιο δύσκολη απόφαση της ζωής του. Η ζωή του Δημήτρη και της Ελένης, μόνιμων κάτοικων Ελλάδας, αλλάζει ριζικά όταν κληρονομούν μια τεράστια περιουσία από τον πατέρα της Ελένης. Αποφασίζουν να μεταναστεύσουν στην Κύπρο, για την καλύτερη διαχείριση ενός μεγάλου μέρους της περιουσίας τους που βρίσκεται εκεί. Όμως αυτό που λαχταρούν πιο πολύ, η ζωή θα τους το στερήσει. Την ολοκλήρωση της οικογένειας τους με ένα παιδί. Η Μαρίνα φέρνει στον κόσμο ένα υγιέστατο αγοράκι, παλεύοντας να πάρει την σωστή απόφαση! Η σκέψη και μόνο του αποχωρισμού από τον μοναχογιό της την διαλύει. Η συμφωνία παρ’ όλ’ αυτά θα σφραγιστεί, με το νεογέννητο να περνάει προσωρινά στα χέρια του Δημήτρη και της Ελένης, μέχρι να ορθοποδήσουν οικονομικά οι πραγματικοί του γονείς! Ένα δεύτερο χτύπημα της μοίρας έρχεται να καταρρακώσει την οικογένεια τους! Η εμπιστοσύνη που έδειξαν στο γειτονικό τους ζευγάρι θα προδοθεί με τον χειρότερο τρόπο.