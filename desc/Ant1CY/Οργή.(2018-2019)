Πέντε χρόνια πριν, ο Οδυσσέας, που σπούδασε γιατρός στο Λονδίνο, επιστρέφει στην Κύπρο και ξεκινάει δουλειά στο ιατρικό κέντρο του Νεοκλή Χριστοφόρου, στον οποίο τον συστήνει ο φίλος του, ο Μάνος. Ο Οδυσσέας, που μεγάλωσε με τη θεία του τη Δήμητρα μετά τον θάνατο των δικών του, πιστεύει πως οι δικοί του σκοτώθηκαν σε δυστύχημα, όταν ήταν πέντε χρονών. Ένας εφιάλτης, όμως, που τον κατατρέχει εδώ και χρόνια, του δημιουργεί αμφιβολίες για το τι πραγματικά συνέβη τότε. Όταν γνωρίζει τη Μαρίνα, την κόρη του Νεοκλή, είναι έρωτας με την πρώτη ματιά. Ο Οδυσσέας για πρώτη φορά στη ζωή του νιώθει ευτυχισμένος χάρη σ΄ αυτόν τον αναπάντεχο έρωτα και ονειρεύεται μια όμορφη ζωή μαζί της. Η Μαρίνα απ΄ την άλλη καταλαβαίνει από την πρώτη στιγμή πως ο Οδυσσέας είναι η αγάπη της ζωής της και σύντομα το ανακοινώνει στους γονείς της. Οι γονείς της Μαρίνας, ο Νεοκλής και η Έλσα καλοδέχονται τον Οδυσσέα στην οικογένεια και ο Οδυσσέας γνωρίζει και τη Μαντώ, την αδερφή της Έλσας και τον άντρα της, τον Λεωνίδα, ιδιοκτήτη ενός χλιδάτου κλαμπ. Όλα φαίνονται να πάνε καλά για τους δύο ερωτευμένους, κάνουν σχέδια για την κοινή τους ζωή, ετοιμάζουν κι  ένα ταξίδι στην Ιορδανία, όταν το παρελθόν επιστρέφει ξαφνικά κι ανατρέπει τα πάντα. Ο Οδυσσέας ανακαλύπτει τυχαία πως ο εφιάλτης που τον κατατρέχει, έχει να κάνει με το παρελθόν του και ψάχνοντας, φτάνει σε μια τραγική αποκάλυψη που θα τον συγκλονίσει. Βρίσκεται μπροστά σ΄ ένα μεγάλο δίλημμα, αφού η οικογένεια της αγαπημένης του έχει σχέση με τις αποκαλύψεις του, αλλά, τελικά αποφασίζει να προχωρήσει την έρευνα για να έρθει η αλήθεια στο φως, ακόμα κι αν αυτό έχει τυχόν συνέπειες στη σχέση του με τη Μαρίνα. Δεν προλαβαίνει, όμως, να βρει τις αποδείξεις που χρειάζεται για να αποδοθεί δικαιοσύνη, αφού οι υπεύθυνοι της οικογενειακής του τραγωδίας το μαθαίνουν και φροντίζουν να τον «βγάλουν» απ΄ τη μέση. Βρίσκεται, λοιπόν, εξ΄ αιτίας τους στη φυλακή άδικα καταδικασμένος ισόβια για κάτι που δεν έκανε, πιστεύοντας πως η ζωή του τέλειωσε. Η Μαρίνα δεν ξέρει ότι είναι στη φυλακή, πιστεύει πως είναι νεκρός και δυσκολεύεται να συνεχίσει τη ζωή της χωρίς αυτόν, παρά τις παροτρύνσεις των δικών της. 