Μια ιστορία αγάπης και μεγάλου έρωτα της Μαρίνας (Ximena Navarrete) και του Ντέμιαν (William Levy). Η Μαρίνα εργάζεται ως διευθύντρια ξενοδοχείου, όταν καταγγέλλει ένα πλούσιο επιχειρηματία ότι αποπειράθηκε να βιάσει μια καμαριέρα. Το αποτέλεσμα είναι, όχι μόνο να χάσει τη δουλειά της, αλλά και να βρεθεί κυνηγημένη από τον διεφθαρμένο πλούσιο. Επιπλέον μαθαίνει ότι η μητέρα της είναι σοβαρά άρρωστη και χρειάζεται διαρκή φροντίδα και ιατρική παρακολούθηση. Ο Ντέμιαν ζει σε μια μικρή πόλη και είναι καπετάνιος ενός δικού του αλιευτικού σκάφους, που ονομάζεται "Καταιγίδα" και συνεργάζεται με την εταιρεία "El Neptuno". Η κόρη του δημάρχου της πόλης είναι τρελά ερωτευμένη μαζί του και παρόλο που αρχικά ο Ντέμιαν δεν ανταποκρίνεται στο ψυχωτικό φλερτ της, τελικά ενδίδει. Στην ίδια πόλη ζει και η κυρία Μερσέδες, μια κομψή και μυστηριώδης γυναίκα, που είναι ιδιοκτήτρια της εταιρείας "Εl Neptuno". Αυτή προσφέρει στη Μαρίνα τη θέση της διευθύντριας της εταιρείας. Η Μαρίνα αποδέχεται την πρόταση, καθώς η μητέρα της έχει ανάγκη να ζει σε ένα ήσυχο μέρος. Φτάνοντας στην πόλη, η Μαρίνα θα συναντήσει τον Ντέμιαν.
Η Μερσέδες είχε μείνει σε νεαρή ηλικία έγκυος από τον διεφθαρμένο, τον Ερνέστο Κοντέρας, ο οποίος της άρπαξε τη δεύτερη από τις δύο δίδυμες κορούλες της, ενώ την άλλη αναγκάστηκε να τη δώσει η ίδια για υιοθεσία. Η Μερσέδες αργότερα απέκτησε περιουσία και μαζί μ αυτήν κύρος και δύναμη. Αφιέρωσε τη ζωή της στο να βρει τις δύο χαμένες της κόρες και γι αυτό δεν δίστασε να έρθει σε επαφή ακόμη και με εμπόρους λευκής σαρκός, καταφέρνοντας μάλιστα να σώσει πολλά κορίτσια με τη δύναμη των χρημάτων της. Στην πρώτη συνάντησή της με τον Ντέμιαν, στα γραφεία της εταιρίας, η Μαρίνα του συμπεριφέρεται άσχημα, σαν να είναι υπάλληλός της, αλλά ο Ντέμιαν δεν πτοείται. Θέλει να της δείξει με τη στάση του ότι δεν πρόκειται να της επιτρέψει να κάνει ότι θέλει. Η Μαρίνα εξοργισμένη επιχειρεί να σπάσει το συμβόλαιο της εταιρίας μαζί του, αλλά ο νομικός σύμβουλος της εξηγεί ότι κάτι τέτοιο δεν γίνεται. Στην ίδια πόλη ζει ο Χερνάν Σαλδάνα, ένας ισχυρός επιχειρηματίας που ωστόσο ζει στην παρανομία, αφού μέσω της μαφίας εμπορεύεται κοπέλες που εκδίδονται στην πορνεία. Μάλιστα ο δήμαρχος ξέρει τι γίνεται στην πόλη του αλλά κάνει τα στραβά μάτια προς όφελος του Χερνάν. Όταν ο τελευταίος βάζει ανθρώπους να καταστρέψουν το καράβι του Ντέμιαν αλλά και το εργοστάσιο της εταιρίας, η Μαρίνα και Ντέμιαν γίνονται σύμμαχοι για να αντιμετωπίσουν την κατάσταση. Εκεί θα γεννηθεί ένας μεγάλος έρωτας!