Η Αίγια Φούξια (συναντάται και ως “Αίγια Fuxia” ή απλά “Αίγια”) είναι κυπριακή κωμική τηλεοπτική σειρά που προβαλλόταν από τον ΑΝΤ1 Κύπρου (2008-2010). Πρόκειται για τη δεύτερη τηλεοπτική σειρά του συγγραφικού διδύμου Λώρης Λοϊζίδης - Χριστιάνα Αρτεμίου. Η ιστορία εκτυλίσσεται στο «Παλιοχώρι» (στη πραγματικότητα, Φικάρδου), ένα μικρό ορεινό χωριό της Κύπρου, 100 χρόνια πριν. Ο θεατής γίνεται μάρτυρας στις καθημερινές ιστορίες των κατοίκων, δοσμένες με κωμικό ύφος και αναφορές στη σύγχρονη κυπριακή πραγματικότητα, καυτηριάζοντας θεσμούς όπως η πολιτική και τα κόμματα, η εκκλησία-θρησκεία και τα Μέσα Μαζικής Ενημέρωσης, μέσα από διάφορους αναχρονισμούς και έμμεσες αναφορές. Ταυτόχρονα, σταδιακά αποκαλύπτονται στοιχεία από το μεγάλο μυστικό του χωριού που όλοι οι κάτοικοι θέλουν να ξεχάσουν, το “Μεγάλο Θανατικό”. Το “Μεγάλο Θανατικό” λαμβάνει χώρα χρόνια πριν από την έναρξη της σειράς και είναι το όνομα που δόθηκε στον μυστήριο θάνατο 15 κατοίκων του χωριού. Πολλές θεωρίες υπάρχουν για το τι συμβολίζει το “Μεγάλο Θανατικό”, μεταξύ άλλων, το πώς οδηγήθηκε η Κύπρος στη τραγωδία του 1974.