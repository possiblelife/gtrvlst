Δύο οικογένειες εντελώς διαφορετικές μεταξύ τους, αλλά εντελώς, όπως είναι το άσπρο με το μαύρο! Από την μια η ευκατάστατη αστική οικογένεια των Γαλένων που έχει μια μεγάλη γαλακτοβιομηχανία και από την άλλη η λαϊκή μεσο - αστική των Κούελων που έχει μια μικρή γαλακτο - βιοτεχνία. Αυτές οι 2 οικογένειες έχουν μεταξύ τους εκτός των πολλών διαφορών και μια βεντέτα από το παρελθόν, αρκετή κόντρα και φυσικά άπλετο μίσος. Έλα όμως που το σύμπαν έχει κέφια με αποτέλεσμα τα παιδιά τους ερωτεύονται και αποφασίζουν να παντρευτούν ο κόσμος να χαλάσει!  Πλέον είναι αυτονόητο πως αυτός ο γάμος θα χαλάσει κόσμο. Ο γάμος τελικά θα γίνει - το πώς θα γίνει είναι το θέμα -  αλλά οι 2 αιώνιοι εχθροί δεν τα βάζουν κάτω.  Το συμπεθεριό τους θα γίνει η αρένα των συγκρούσεων, των καμωμάτων και των παθών τους. Ποιος θα επικρατήσει τελικά; Οι Γαλένοι; Οι Κούελοι; Ή ο γάμος των παιδιών τους; Καθημερινοί και ιδιαίτεροι χαρακτήρες της σημερινής Κυπριακής πραγματικότητας δοσμένοι μέσα από χιούμορ με στόχο να χαλάσουν κόσμο με τις ιστορίες και το πείσμα τους. Βύρωνας Γαλένος: (Ανδρέας Τσουρής) Ο πάτερ φαμίλιας της οικογένειας των Γαλένων. Βιομήχανος, καλός οικογενειάρχης, ο οποίος έχει πάντα κάτι να πει, εάν δεν το ξεχάσει πρώτα! Παντρεμένος με την Τούσια και έχουν 3 παιδιά. Η κόντρα του με τον Σαββή Κούελλο θα είναι μεγαλειώδης σε όλα της! Τούσια Αποστόλου Γαλένου: (Έλενα Ευσταθίου) Η μητέρα της οικογένειας Γαλένου. Κυρία των κοσμικών κύκλων η οποία γνωρίζει όλους όσοι έχουν εξουσία και εννοείται πως το χρησιμοποιεί απροκάλυπτα. Θα κάνει τα πάντα για να πετύχει τα όσα έχει κατά νου αν δεν κοιμηθεί πρώτα. Η Τούσια βλέπετε πάσχει από ναρκοληψία! Δεν είναι εύκολος αντίπαλος όπως και να το δεις! Απόστολος Γαλένος: (Χρήστος Γρηγοριάδης) Ο μεγάλος γιος της οικογένειας, καθώς και το μαύρο της πρόβατο! Λόγω δυσανεξίας στην λακτόζη σιχαίνεται την οικογενειακή επιχείρηση για αυτό και οι σχέσεις του με τον πατέρα του έχουν ένταση, παράπονο και πολύ κλάμα! Κρυφά ερωτευμένος με την πρωτότοκη κόρη των Κούελων την Κορίνα αλλά αυτή η σχέση δεν θα δει εύκολα άσπρη μέρα. 