Σ΄ ένα φοιτητικό πάρτι στον Πρωταρά, ο Δημήτρης, φοιτητής της ιατρικής, γνωρίζει τη Μαρία, φοιτήτρια της Νομικής, που μπαίνει στη ζωή του κυριολεκτικά σαν σίφουνας. Η Μαρία του ζητά να παριστάνει το αγόρι της, για να σταματήσει να την ενοχλεί κάποιος άλλος. Όμως με τις διαχύσεις της Μαρίας ο ντροπαλός με τις γυναίκες Δημήτρης παθαίνει κεραυνοβόλο έρωτα. Απογοητεύεται όμως σφόδρα όταν μαθαίνει πως τελικά ο άλλος, ο Τάσος, είναι στην πραγματικότητα το αγόρι της κι ότι ουσιαστικά η Μαρία χρησιμοποίησε τον Δημήτρη για να τον εκδικηθεί για τα τσιλημπουρδήματά του με άλλες. Παρόλα αυτά, τις επόμενες ημέρες η Μαρία με μηνύματα, τηλεφωνήματα αλλά και μέσα από κάποιες άλλες, περίεργες συγκυρίες διατηρεί επαφή με τον Δημήτρη, με μια ωστόσο αινιγματική συμπεριφορά απέναντί του. Την ίδια στιγμή μια αδελφική φίλη του Δημήτρη προσπαθεί να τον φέρει κοντά με τη Βίκη, μια φίλη της που είναι ταυτόχρονα και κολλητή της Μαρίας. Η Βίκη θέλει πολύ τον Δημήτρη, γιατί τον θεωρεί σοβαρό παιδί, με στόχους και διαφορετικό από τους άλλους. Όμως κάθε φορά που προσπαθεί να τον προσεγγίσει μπλέκεται η Μαρία μέσα στα πόδια της.  Ένα μεγάλο μυστικό, κρυμμένο στο παρελθόν σύντομα θα περιπλέξει ακόμη περισσότερα τα πράγματα στον κυοφορούμενο έρωτα ανάμεσα στον Δημήτρη και τη Μαρία. Το μυστικό αφορά τον βιολογικό πατέρα του Δημήτρη, που ήταν για 28 ολόκληρα χρόνια χαμένος και ξαφνικά είναι πάλι εδώ τριγύρω. Η κυρία Σταυρούλα γέννησε τον Δημήτρη το 1990. Ήταν τότε σε δεσμό με ένα Αθηναίο φαντάρο της ΕΛΔΥΚ. Ο Ντίνος, έτσι τον έλεγαν, αγαπούσε την Σταυρούλα κι όταν αυτή έμεινε έγκυος κι αποφάσισε να κρατήσει το παιδί, ο Ντίνος ήταν έτοιμος να μείνει μαζί της. Όμως δέχτηκε τρομερή πίεση από τους γονείς του και τελικά την εγκατέλειψε την ημέρα της γέννας. Από τότε η Σταυρούλα αφοσιώθηκε στο γιο της και δεν παντρεύτηκε ποτέ. Τον μικρό Δημήτρη τον υιοθέτησε ο θείος του, ο Λοΐζος, έπειτα από επιθυμία της γυναίκας του, της Χρυσάνθης, που ήταν αδελφή της Σταυρούλας κι ήθελε με τον τρόπο αυτό να προστατέψει την αδελφή της και το μωρό της. Ωστόσο η Χρυσάνθη πέθανε από την ανίατη ασθένεια λίγα χρόνια αργότερα, τη μέρα που έφερε στον κόσμο το δεύτερό της παιδί, τον Άγγελο. Είχε ήδη τότε ένα μεγαλύτερο γιο, τον Χρίστο. Τα δυο αγόρια της Χρυσάνθης, μαζί με τον εξάδελφό τους τον Δημήτρη, τα μεγάλωσαν η Σταυρούλα και ο Λοΐζος, μέσα σε μια ιδιότυπη οικογένεια, στην οποία οι γονείς δεν είναι σύζυγοι, αλλά κουνιάδα και γαμπρός. Από την άλλη, η Μαρία μεγάλωσε σε μια ευκατάστατη οικογένεια. Ο πατέρας της είναι ο Κώστας Αθανασιάδης, χειρούργος – καρδιολόγος, από την Αθήνα. Η μητέρα της είναι η Άννα Αθανασιάδη, δικηγόρος, γόνος πλούσιας οικογένειας από τη Λεμεσό. Μόνο που η Μαρία δεν είναι βιολογική κόρη του Κώστα, αλλά καρπός μιας επιπόλαιης σχέσης που είχε στα 18 της, με ένα παλιόπαιδο, τον Μελή, τον οποίο ο γονείς της Άννας, ο Μιχαλάκης και η Άλμα (Μαρία) Χρυσοχού, κατάφεραν με τη μεγάλη τους δύναμη και με τη μέθοδο της απειλής, να τον απομακρύνουν από τη ζωή της. 