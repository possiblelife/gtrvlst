Ο Μάρτιν σπεύδει στην πόλη όπου βρίσκεται ο αδελφός του, όταν παίρνει από αυτόν ένα γράμμα που του ζητά να πάει κοντά του για να τον σώσει, γιατί ζει μια πραγματική κόλαση. Όταν όμως φτάνει εκεί, μαθαίνει ότι ο αδελφός του αυτοκτόνησε. Ο πόνος του μετατρέπεται γρήγορα οργή και πάθος να εκδικηθεί την γυναίκα που οδήγησε τον αδελφό του στο απενοημένο διάβημα. Πάνω από τον τάφο του αδελφού του ορκίζεται ότι θα βρει και θα παραπλανήσει αυτή τη γυναίκα, να την κάνει να τον ερωτευτεί παράφορα και στη συνέχεια να την εγκαταλείψει, ακριβώς όπως αυτή έκανε στον αδελφό του. Το μόνο τεκμήριο που έχει στην κατοχή του σε σχέση με το ποια είναι η γυναίκα που ψάχνει, είναι ένα μενταγιόν που ο αδελφός του κρατούσε πάντα μαζί του, πάνω στο οποίο ήταν χαραγμένο το γράμμα "V" και δίπλα η φίρμα «Prado Castelo”. Ο Μάρτιν δεν αργεί να μάθει πληροφορίες για την εταιρία Castelo και να έρθει σε επικοινωνία με τον γιο της οικογένειας, τον Εμιλιάνο. Πηγαίνοντας στο αγρόκτημα των Castelo για να τον συναντήσει, βρίσκεται στη μέση ενός πάρτι που οι γονείς του Εμιλιάνο διοργάνωσαν για την υποδοχή του, αφού απουσίαζε για δύο χρόνια στο εξωτερικό. Στο πάρτι ο Μάρτιν συναντά δύο κοπέλες, μακρινές ξαδέλφες του Εμιλιάνο, την Βερόνικα και την Βιτζίνια, τις οποίες υιοθέτησε η οικογένεια Castelo. Ο Μάρτιν θα ερωτευτεί την μία από τις δύο, την Βερόνικα, χωρίς να γνωρίζει ότι μαζί της είναι επίσης ερωτευμένος από μικρό παιδί και ο Εμιλιάνο. Όπως ούτε κι ο Εμιλιάνο γνώριζε ότι μαζί του ήταν παθιασμένα ερωτευμένη η άλλη κοπέλα, η Βιρτζίνια. Ωθούμενη από την ζήλια και την κακία της έναντι της Βερόνικας, η Βιρτζίνια κακολογεί την Βερόνικα, πρώτα στον Μάρτιν λέγοντας του ότι είναι μια γυναίκα που δεν το έχει σε τίποτα να πηγαίνει με όποιον άντρα της αρέσει και στη συνέχεια λέγοντας και στον Εμιλιάνο ότι αυτή ήταν η γυναίκα που οδήγησε τον αδελφό του Μάρτιν στην αυτοκτονία, αφού, από τη ματαιοδοξία της, τον έκανε πρώτα να την ερωτευτεί και στη συνέχεια τον εγκατέλειψε. Ο Μάρτιν είναι σίγουρος πια ότι βρήκε τη γυναίκα που ευθύνεται για το θάνατο του αδελφού του. Παρά τον έρωτά του γι’ αυτήν, αφήνει το πάθος του για εκδίκηση να κυριαρχήσει. Αφού την κάνει να τον ερωτευτεί και να τον παντρευτεί, αμέσως μετά αλλάζει χαρακτήρα. Γίνεται μαζί της κακός και τυραννικός και την οδηγεί σε βαθιά απόγνωση, αφού η ίδια δεν μπορεί να καταλάβει τι έφταιξε για να αλλάξει έτσι ο άνθρωπος που τόσο την αγαπούσε και που η ίδια λατρεύει. Ποια είναι όμως η αλήθεια και πώς θα μπορέσει η αγάπη να κυριαρχήσει νικώντας το μίσος; Αυτό είναι το θέμα της νέας κοινωνικής σειράς του ΑΝΤ1 με τίτλο «Δεν Σε Συγχωρώ» («Lo Imperdonable», παραγωγής Televisa), που ξεκινά τη Δευτέρα 4 Ιανουαρίου, στις 16:50 και θα μεταδίδεται καθημερινά την ίδια ώρα. 