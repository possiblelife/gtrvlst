Εκείνο το καλοκαίρι, το καλοκαίρι του 1974, οι ζωές πολλών ανθρώπων άλλαξαν για πάντα. Το μίσος του διχασμού, ο πόλεμος, η πικρή γεύση της προδοσίας, ο πόνος του ξεριζωμού, η αγωνία για τις τύχες των αγαπημένων, σημάδεψαν ανεξίτηλα τις ζωές τους. Η σειρά επιχειρεί να κάνει ένα ταξίδι στο χρόνο και να παρακολουθήσει την πορεία των ηρώων της από τότε μέχρι σήμερα. Όλη η φρίκη του πολέμου περνά μέσα από τα μάτια ενός εφτάχρονου κοριτσιού. Της Χριστίνας (Χριστίνα Παυλίδου). Δίπλα της η μάνα της Ανδρούλα, (Άλκηστις Παυλίδου) και μια φίλη της οικογένειας, η Νίκη (Μήδεια Χάννα). Ο πατέρας της, ο Θωμάς, αιχμαλωτίζεται από τις πρώτες ώρες της εισβολής και μέχρι σήμερα είναι αγνοούμενος. Η απουσία του αγνοούμενου πατέρα είναι καθοριστική στη ζωή της οικογένειας του. Αμείλικτα γιατί που κανένας δεν μπορεί να τα απαντήσει. Γύρω από την οικογένεια δυο τραγικές φιγούρες. Ο Αντώνης (Ανδρέας Βασιλείου) και ο Βασίλης (Κωστάκης Κωνσταντίνου), πολιτικοί αντίπαλοι (Μακαριακός, Γριβικός), είναι και οι δυο ερωτευμένοι με την Νίκη. Όταν ξεσπά η τουρκική εισβολή, βρίσκονται μαζί στην ίδια Διμοιρία. Το μίσος του ενός για τον άλλο, τους οδηγεί σε ακραίες αντιδράσεις. Η ομάδα τους εγκλωβίζεται από τους Τούρκους και συνειδητοποιούν ότι αν δεν συνεργαστούν δεν θα μπορέσουν να επιβιώσουν. Τριανταοκτώ χρόνια μετά βρίσκονται και πάλι αντιμέτωποι. Δυο μεγάλοι έρωτες γεννιούνται σήμερα που θα οδηγήσουν τους ήρωες σε μεγάλα αδιέξοδα, αλλά και στην τελική κάθαρση.