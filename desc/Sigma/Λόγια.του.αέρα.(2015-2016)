Ο Οδυσσέας γράφει ένα τηλεοπτικό σενάριο με βάση την ταραχώδη ζωή της πεθεράς του, Ουρανίας, που ήταν τραγουδίστρια σε καμπαρέ της Λευκωσίας τη δεκαετία του ‘40. Ξεκινώντας από τον Β’ Παγκόσμιο πόλεμο, η ιστορία της Ουρανίας κάνει ένα πέρασμα από διάφορες στιγμές της Κυπριακής ιστορίας και ξεδιπλώνοντας φοβερά μυστικά φτάνει στο σήμερα. Ένα από αυτά τα μυστικά δημιουργεί και μια πολύ μεγάλη σύγκρουση ανάμεσα στην Ουρανία και την κόρη της Σοφία με αποτέλεσμα να διακόψουν κάθε σχέση… Το τηλεοπτικό αυτό σενάριο γίνεται τηλεοπτική σειρά και θα προβάλλεται από ένα νέο κανάλι, το «Πομπός TV», το οποίο επενδύει πολλά στη φιλόδοξη αυτή παραγωγή στην οποία δίνει και τον τίτλο «1941». Αυτή είναι και η χρονιά που αρχίζει η ιστορία της 17χρονης τότε Ουρανίας, την οποία διεκδικούσαν με πάθος τόσο ο γιος του αφεντικού της όσο και ένα φτωχόπαιδο. Ποιος κατάφερε τελικά να την κερδίσει και ποιος είναι εκείνος που έφυγε εθελοντής για το Αλβανικό μέτωπο με αποτέλεσμα να χαθούν τα ίχνη του; Τα πράγματα περιπλέκονται όταν Χρίστος και Δημήτρης, οι ηθοποιοί που διεκδικούν την Άννα – την ηθοποιό που υποδύεται τη νεαρή Ουρανία, την ερωτεύονται, όχι μόνο σεναριακά αλλά και στην πραγματικότητα! Αυτό τους φέρνει αντιμέτωπους σε μια μάχη χωρίς όρια, αφού ως γνωστόν στον πόλεμο και στην αγάπη όλα επιτρέπονται! Η αντιπαλότητα των δύο νεαρών φτάνει στα όρια του μίσους και η κατάσταση γίνεται αφόρητη ιδιαίτερα επειδή οι δύο τους είναι αναγκασμένοι να ζουν κάτω από την ίδια στέγη μια που ο πατέρας του Χρίστου, ο Βασίλης, είναι παντρεμένος με τη μητέρα του Δημήτρη, την Εύα. Βασίλης και Εύα έχουν αποκτήσει και μια κόρη, τη Στέφανη, την οποία βλέπουμε συχνά να ταλαιπωρείται από τους ομηρικούς καβγάδες των δύο αδελφών της. Ο Βασίλης, διευθυντής στο κανάλι «Πομπός TV», έχει ένα φίλο από τον στρατό, τον Άντρο, ο οποίος στη διάρκεια μια άσκησης του είχε σώσει τη ζωή. Βασίλης και Άντρος είναι κολλητοί – και κουμπάροι – μέχρι σήμερα. Ο Άντρος εργάζεται ως τεχνικός στο κανάλι ενώ η γυναίκα του παρουσιάστρια. Ο Άντρος ξέρει πως για οτιδήποτε χρειαστεί ο Βασίλης θα είναι δίπλα του. Αυτό που δεν ξέρει είναι πως ο κολλητός του έχει εδώ και κάποια χρόνια παράνομη σχέση με τη γυναίκα του! Ο Βασίλης αισθάνεται φοβερές τύψεις μια που μέσα από την σχέση αυτή προδίδει όχι μόνο την δική του γυναίκα αλλά και τον καλύτερο του φίλο, τον άνθρωπο στον οποίο οφείλει την ζωή του!  Τι γίνεται όταν ο Άντρος μαθαίνει τα πάντα; Ποιο πρέπει να είναι το τίμημα αυτής της προδοσίας; Γιατί οι άνθρωποι άλλα υπόσχονται και άλλα κάνουν με όσα λένε να φτερουγίζουν συχνά σαν έπεα πτερόεντα; Έρωτας, φιλία, προδοσία. Δάκρυ, χαμόγελο, χαρά και γέλιο. Συναισθήματα που στροβιλίζονται σαν φθινοπωρινά φύλλα στον άνεμο. Λόγια του αέρα!