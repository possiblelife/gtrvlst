Ο έρωτας που ξεπερνά τα εμπόδια… Οι δυστυχίες του πολέμου… Η πάλη του καλού με το κακό… Τα πάθη και τα μυστήρια που κουβαλά ο κάθε άνθρωπος. Και όλα στο χρώμα της ταραγμένης εποχής του 1941-1950. 1941-1942… Τα δύσκολα χρόνια του πολέμου…. Σε ένα ημιορεινό χωριό της Κύπρου, στην επαρχία της Λάρνακας, ο μεγαλοτσιφλικάς και τοκογλύφος Καράγιωρκης (Κρίστοφερ Γκρέκο), με τη συνεργασία του διορισμένου από την Αγγλική διοίκηση μουχτάρη Μιχαηλά (Ανδρέας Μελέκκης), καταδυναστεύει και κατακλέβει τους συγχωριανούς του. Απορρίπτει την επιθυμία της κόρης του Γαλάτειας (Βαρβάρα Χριστοφή) για ανώτερες σπουδές και εξοργίζεται όταν μαθαίνει για το ειδύλλιο της με τον Πετρή (Χρήστος Τουμάζου), τον γιο του φτωχού γεωργού Κυριάκου (Νεοκλής Νεοκλέους). Την πιέζει να αρραβωνιαστεί έναν μεγαλέμπορο από τη Λεμεσό τον οποίο η ίδια απεχθάνεται. Ο Κυριάκος, με χίλια βάσανα, βάζοντας υποθήκη και όλα του τα κτήματα στον Καράγιωρκη, καταφέρνει να σπουδάσει τον γιο του, γιατρό στην Αγγλία. Ο τοκογλύφος ωστόσο, χρησιμοποιώντας δόλια μέσα και πλαστογραφίες, του παίρνει όλη του την περιουσία, με τραγικά αποτελέσματα. Στο μεταξύ, πολλοί νέοι του χωριού φεύγουν εθελοντές στον πόλεμο. Μια τέτοια επιθυμία εκφράζει και ο φίλος του Πετρή, ο Στεφανής (Ιάκωβος Χατζηβασίλη), γιος του καφετζή του χωριού Χαμπή (Ανδρέας Αργυρίδης). Τον Στεφανή όμως συγκρατεί ο έρωτας του για την Φανούλα (Ελευθερία Ανδρέα), εγγονή της γριάς Φλουρεντζούς (Άλκηστης Παυλίδου), της μαμής, η οποία και την ανάθρεψε. Η μητέρα της Φανούλας, η Μαργαρίτα (Μάρα Κωνσταντίνου), έχει φύγει από το χωριό πριν χρόνια. Εργάζεται (τραγουδά και χορεύει) σε ένα νυχτερινό κέντρο στη Λεμεσό. Το κέντρο αυτό διευθύνει ο συγχωριανός τους Άγγελος ή Αντζουλής (Κώστας Δημητρίου), άνθρωπος του υπόκοσμου, ο οποίος εκτός των άλλων είναι και μαυραγορίτης. Κρύβει αγαθά εκμεταλλευόμενος τη δυστυχία του κόσμου και την έλλειψη τροφίμων. Στο χωριό, λόγω της πείνας που χτύπησε το νησί της, τη Χίο, με τον ερχομό των Γερμανών, φτάνει πρόσφυγας η Μαριγώ (Δέσποινα Μπεμπεδέλη). Ηλικιωμένη γυναίκα, παντρεμένη με Κύπριο, τον Πανάγο, που πέθανε εκείνη τη χρονιά από ασιτία. Ψάχνει το πατρικό της σπίτι και τον αδελφό του συζύγου της που δεν είναι άλλος από τον Αντζουλή. Με αυτόν θα έρθει σε έντονη σύγκρουση.