Νέα δραματική σειρά που γεννήθηκε από το ερώτημα, έρωτας ή αγάπη; Το πάθος, η τρέλα του έρωτα, η απιστία και η εκδίκηση ενώνουν τους ήρωες για να τους βγάλουν τελικά έξω από τα όρια της λογικής. Ο έρωτας έχει δύναμη, αλλά η αγάπη διάρκεια. Δύο παράνομα ερωτευμένα ζευγάρια θα συναντηθούν σε κομβικό σημείο της ζωής τους και μετά από ένα μοιραίο ατύχημα θα ανατραπούν τα πάντα. Ακόμα και ο πιο σκληρός άνθρωπος τη στιγμή που ερωτεύεται, η ψυχή του "ντύνεται" στα άσπρα, περνάει από ένα είδος εξαγνισμού, ανεβαίνει ψηλά, βρίσκεται σε ανάταση και είναι έτοιμη από την αρχή να κάνει όνειρα και σχέδια. Ο έρωτας όμως είναι εύθραυστος, οι σχέσεις "σπάνε" εύκολα και "ξεφουσκώνουν". Και αν ο έρωτας δεν καταφέρει να περάσει στην αγάπη, τα πάντα σε μια στιγμή θα εκραγούν όπως σκάνε οι φούσκες-μπαλόνια.