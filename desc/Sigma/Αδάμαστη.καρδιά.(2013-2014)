Η Μαρικρούζ Ολιβάρες, ζει με τον παππού της τον Ραμίρο και την Σολίτα, μια κωφάλαλη κοπέλα την οποία βρήκαν εγκαταλελειμμένη όταν ήταν μικρό μωρό. Ζει σε μια καλύβα που βρίσκεται στη μέση ενός δάσους, κοντά στο ράντζο της οικογένειας Ναρβάεζ. Ο Μιγκέλ και ο Οκτάβιο είναι αδέλφια ιδιοκτήτες του ράντζου το οποίο είναι υποθηκευμένο λόγω της κακής διαχείρισης του Μιγκέλ, του μεγαλύτερου αδελφού. Ο Οκτάβιο που είναι πιλότος, επιστρέφει στο ράντζο επειδή έχει ανάγκη χρημάτων και θέλει να πουληθεί το δικό του μερίδιο χωρίς να γνωρίζει για την υποθήκη. Μια μέρα ο Οκτάβιο συναντά τη Μαρικρούζ και την υπερασπίζεται από ένα επιστάτη της περιοχής. Αμέσως, γοητεύεται από την απλότητα και την ομορφιά της. Η Μαρικρούζ είναι το αγρίμι του ποταμού, έτσι την λένε στις γύρω περιοχές, περπατάει ξυπόλητη και πάντα κλέβει φαγητό επειδή δεν έχουν τίποτα να φάνε. Δεν ξέρει να φέρεται πολιτισμένα, ποτέ της δεν είχε τίποτα στη ζωή της και νιώθει πρωτόγνωρα συναισθήματα όταν γνωρίζει τον Οκτάβιο, και στο τέλος τον ερωτεύεται. Όταν ο Οκτάβιο μαθαίνει την αλήθεια για το ράντζο, θέλει να εκδικηθεί τον αδελφό του και την σύζυγο του, τη Λουσία. Παίρνει την απόφαση να παντρευτεί τη Μαρικρούζ ώστε να τους εκνευρίσει και να τους δώσει ένα μάθημα.