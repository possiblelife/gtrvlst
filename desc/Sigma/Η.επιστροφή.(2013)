Η πανέμορφη και ατίθαση Γκαμπριέλα Σουάρεζ (η πρωταγωνίστρια) είναι η μοναδική γυναίκα που εργάζεται στο χρυσορυχείο του χωριού Σαν Πέδρο Ντελ Όρο του Μεξικού, πολλά μέτρα κάτω από τη γη, μόνη ανάμεσα σε πολλούς άντρες. Η Γκαμπριέλα κατέληξε εκεί ύστερα από δύσκολες καταστάσεις, που σημάδεψαν την εφηβεία της, αλλά και τη σχέση της με την οικογένειά της και τους συγχωριανούς της. Μέσα από απροσδόκητες συγκυρίες, η πρωταγωνίστρια θα γνωρίσει τον Αλεχάντρο, τον γιο του ιδιοκτήτη του χρυσορυχείου, και της Αντόνια Γκέρα, μιας φιλόδοξης και αδίστακτης γυναίκας, που ζει μόνο και μόνο για να πάρει στα χέρια της τα ηνία του χρυσορυχείου. Ανάμεσα στους δύο νέους την Γκαμπριέλα και τον Αλεχάντρο θα αναπτυχθεί ένα δυνατό ειδύλλιο στο οποίο όμως θα αντιταχθούν πολλά πρόσωπα. Η μητέρα του άνδρα που ερωτεύεται η πρωταγωνίστρια θα μετατραπεί στον νούμερο ένα εχθρό της καθώς θα κάνει τα πάντα για να καταστρέψει αυτή την σχέση. Μεταξύ των δυο γυναικών θα εξελιχθεί μια μάχη χωρίς προηγούμενο. Η Αντόνια είναι αποφασισμένη να παλέψει μέχρι τέλος για να παραμείνει η αδιαφιλονίκητη «La patrona» (το «Αφεντικό») του χρυσορυχείου και ολόκληρης της περιοχής.