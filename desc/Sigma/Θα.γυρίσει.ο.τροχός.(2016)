Το σήριαλ αναφέρεται στις ζωές τριών γενεών μιας οικογένειας από ένα ημιορεινό χωριό: η Άντζυ είναι η κόρη, αδιόριστη φιλόλογος, οπαδός του life-style, αρραβωνιασμένη με τον 'Αρη, που τον ξέρει από τα μαθητικά τους χρόνια, αλλά αυτός δεν την αγαπά πια. Η Λένια είναι η μάνα, που διαχειρίζεται ένα φυτώριο, παντρεμένη με τον Σκεύο, δημόσιο υπάλληλο, αλλά... μόνιμο θαμώνα του φυτωρίου. Εκεί βλέπουμε και τον υπάλληλό τους, τον Δαμιανό, ένα νεαρό παιδί ταλαιπωρημένο από τη ζωή και... ερωτευμένο με την 'Αντζυ. Η Ερμιόνη είναι η γιαγιά, πρώην κομμώτρια παντρεμένη με τον Θεοφάνη, που τον έφερε από το Βαρώσι στο χωριό της πριν από 50 χρόνια. Ο Θεοφάνης, ένας θυμόσοφος 70άρης, έχει βάρκα και ψαρεύει, καθώς και μια μικρή ταβέρνα. Κάνει παρέα με τον Ιάσωνα, ένα ιδιόρρυθμο 40άρη που μαζί με το «κούρεμα» και την οικονομική του καταστροφή τον εγκατέλειψε και η γυναίκα του μαζί με τα παιδιά του. Η σειρά παρακολουθεί τις ζωές των πρωταγωνιστών και διάφορα ευτράπελα της καθημερινότητάς τους, όπου το χιούμορ, η ευαισθησία και οι ζωντανοί διάλογοι εναλλάσσονται ζωντανεύοντας πλευρές της σύγχρονης κυπριακής κοινωνίας, που επίσης σχολιάζεται και καυτηριάζεται με πολλές δόσεις  χιούμορ σε αυτοτελή επεισόδια. Τελικά, όλοι παλεύουν για το καλύτερο ελπίζοντας πως τελικά θα... γυρίσει ο τροχός.