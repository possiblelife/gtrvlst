Είναι ίσως το πιο τρελό χωριό της Κύπρου… «Στο Χωρκόν Μας», είναι μια σειρά που διαδραματίζεται σε ένα χωριό της Κύπρου. Με χαρακτήρες δυνατούς, όπως τον μουχτάρη που θέλει να κάνει το χωριό Ευρώπη, τον καφετζή που του κάνει αντιπολίτευση, την κόρη του καφετζή που θέλει να παντρευτεί υπουργό, έστω βουλευτή, έστω κάποιον διάσημο, έστω κάποιον πλούσιο με λεφτά να φάνε κι οι κότες. Ακόμα με τη γριά που έχει στην πλάτη της ένα σχεδόν αιώνα και νομίζει ότι όλα μπορούν να γίνονται όπως τους καιρούς της. Ακόμα λαογραφικά στοιχεία ήθη και έθιμα έρχονται να συγκριθούν με την σημερινή πραγματικότητα, έτσι ώστε οι νέοι να μαθαίνουν αλλά και οι παλιοί να θυμούνται. Πέραν τούτων, ο ΄Αψεσβήσε αγαπά την κόρη του καφετζή που δεν τον θέλει αλλά κυνηγά τον Λάκη τον Εγγλεζοκυπραίο, ο οποίος προσπαθεί να τα φτιάξει με την κόρη του μουχτάρη που δεν τον θέλει αλλά της αρέσει ο δάσκαλος κι ακόμα πολλοί άλλοι και πολλά άλλα που συμβαίνουν καθημερινά, ανθρώπινα, απλά, όμορφα, στο πιο τρελό ίσως χωριό της Κύπρου.