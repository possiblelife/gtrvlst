Μια διαφορετική ιστορία που διαδραματίζεται στην Κύπρο μιας άλλης εποχής με χαρακτήρες βγαλμένους από το σήμερα. Ένα χωριό με κόκκινα δάνεια και συνεργατικό που στέκει καλά, προς το παρόν, με παράνομους έρωτες, αντιζηλίες και έναν Τσαούση που θέλει να πατάξει το έγκλημα, συλλαμβάνει, δικάζει, αθωώνει και «όποιον πάρει ο χάρος» που λέμε, ή καλύτερα, «όποιον πάρει ο Μουχτάρης» που τρέχει κάθε λίγο και λιγάκι να σώσει ότι σώζεται σε ένα χωριό που διψά - λόγω της ξηρασίας του νερόλακκου - και το πηγάδι της Αούστας που μονοπωλεί το νερό να δέχεται επιθέσεις κατά κύματα από τους διψασμένους και άλουστους χωριανούς. Ο Παπανάρκισσος, ναι καλά το σκεφτήκατε, η ομορφιά προηγείται του ράσου, έχει σύμβουλο τον Χρυσοστομάκη, άλλως Ττομούη και σλόγκαν το «ο Χριστός δεν σώζει κανέναν δωρεάν» και που ξέρετε, ο σιεηττάνης  Χρυσοστομάκης όταν μεγαλώσει ίσως εκλεγεί αρχιεπίσκοπος! Και αφού το σήμερα συναντά το χτες, ο καφές πάει παντού και σε αυτή την περίπτωση στο καφέ Φλώρη-Μπέρυ, όπου ο καφετζής πασκίζει να βγάλει δυο-τρεις μπακίρες, καθώς στην γωνιά περιμένει ο άρχοντας του σπιτιού, η γυναίκα του, η δήθεν κυράτσα, η οποία είναι κατά τα άλλα αναβράκωτη! 
Σε αυτό το χωριό η επικοινωνία θα αποκτήσει νέο νόημα! 