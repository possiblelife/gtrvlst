Το παρελθόν επιστρέφει στο παρόν για να πάρει, επιτέλους, τις απαντήσεις που ζητά! Διπλές ζωές, ανατροπές, αδιέξοδοι έρωτες και όνειρα κτισμένα σε απαγορευμένα πεδία στη σειρά «7 Ουρανοί και σύννεφα αλήτες»! 23 χρόνια πριν, ένας παθιασμένος εφηβικός έρωτας λήγει άδοξα, όταν εκείνη αποφασίζει να ακολουθήσει έναν άλλον άνδρα στην Αθήνα. Εκείνος βιώνει την απόλυτη ερωτική απογοήτευση και μετά από μίαν αποτυχημένη απόπειρα αυτοκτονίας καταλήγει στην Ιερατική Σχολή και γίνεται ιερέας. Τι συμβαίνει όταν ο απωθημένος του έρωτας επιστρέφει… Όταν το λάθος αγκαλιάζει το πάθος… Η Φάνη βρίσκεται σ’ ένα προβληματικό γάμο με τον Πέτρο και ζητά βοήθεια από την αδελφή της Ρεβέκκα για να σώσει την οικογένειά της... Όταν όμως η Ρεβέκκα μιλά στον Πέτρο, ένα φοβερό μυστικό βγαίνει στην επιφάνεια και οδηγεί σε μια ολέθρια σχέση που κανένας δεν θα μπορούσε να διανοηθεί! Όταν η ευτυχία κόβεται στα τρία… Ο Πανίκος είναι παντρεμένος μ’ ένα παιδί. Μια εξωσυζυγική σχέση της μιας βραδιάς ξεφεύγει απ’ τον έλεγχο και τον φέρνει σε μιαν απίστευτα μπλεγμένη κατάσταση… Όταν το παρελθόν στοιχειώνει το παρόν… Μια κόρη που εξαφανίστηκε πριν από πολλά χρόνια και ένας πατέρας που βρέθηκε αμέσως μετά σκοτωμένος, κρύβουν κάποια μυστικά που τελικά δεν πήγαν στον τάφο αλλά επιστρέφουν αμείλικτα, ζητώντας απαντήσεις. Τι θα μας φέρει στους 7 ουρανούς; Μια μάνα δεν εγκαταλείπει το όνειρο της επιστροφής και αρνείται να ξεχάσει τον κρυμμένο θησαυρό που την περιμένει στη Μόρφου!