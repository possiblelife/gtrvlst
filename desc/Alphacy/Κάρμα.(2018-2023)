Μια στιγμή παραφροσύνης και μια ανεξέλεγκτη έκρηξη οργής αρκούν για να ξεπεράσει ο άνθρωπος τα όριά του και να μετατραπεί σε ανελέητο κτήνος, προχωρώντας στην πιο φρικιαστική πράξη σ’ ένα έγκλημα πάθους/μίσους/βεντέτας βαμμένο με το βαθύ κόκκινο χρώμα του αίματος. Το «Κάρμα», η νέα κοινωνική - δραματοποιημένη εβδομαδιαία σειρά της Χριστιάνας Αρτεμίου, μεταδίδεται κάθε Κυριακή στις 22.00 στον ALPHA Κύπρου. Βασισμένη σε στυγερά εγκλήματα και δολοφονίες που συγκλόνισαν την Κύπρο τον 20ο αιώνα (1900 - 2000) και στιγμάτισαν εποχές φαινομενικής αθωότητας και γαλήνης, υπόσχεται να καθηλώσει τους τηλεθεατές με υπέρμετρες δόσεις αγωνίας και μυστηρίου. Αληθινά γεγονότα, ιστορικά στοιχεία, λεπτομερής έρευνα από ρεπορτάζ της εποχής καθώς και από το αρχείο εφημερίδας του Γραφείου Τύπου και Πληροφοριών (της Κυπριακής Δημοκρατίας), σοκαριστικές «αποκαλύψεις» και ανατριχιαστικές ερμηνείες από καταξιωμένους και νέους ηθοποιούς είναι μερικά από τα ηχηρά στοιχεία που συνθέτουν τη νέα σειρά «Κάρμα» που υπογράφει η Χριστιάνα Αρτεμίου, σε σκηνοθεσία Ναστάζιας Χριστοδούλου. Με κύριο άξονα τον ανθρωποκεντρικό χαρακτήρα, η σειρά πραγματεύεται τη λεπτή γραμμή της ψυχολογίας των ανθρώπων που σε μια στιγμή παράλογης ακρότητας δεν δίστασαν να οπλίσουν το χέρι τους και να αφαιρέσουν ψυχρά και αλύπητα τη ζωή ενός συνανθρώπου τους. Κάθε επεισόδιο θα είναι αυτοτελές και κάθε ιστορία θα διατηρεί τον πρωτογενή κεντρικό της πυρήνα, αλλά θα εμπλουτίζεται με στοιχεία μυθοπλασίας και θα γίνονται αλλαγές σε ονόματα, ηλικίες, πόλεις και χρονικές περιόδους, ώστε να μην φωτογραφίζονται υπαρκτά πρόσωπα και οικογένειες που έλαβαν μέρος στα γεγονότα, σύμφωνα με την Πολιτική Απορρήτου περί Προστασίας Προσωπικών Δεδομένων. Η σειρά «Κάρμα» δεν θα παίρνει θέση αν ο θύτης ή το θύμα υπήρξε ένοχος ή αθώος, αλλά θα δείχνει την ανθρώπινη ψυχολογία και την ιστορία που οδήγησαν τον δράστη να πάρει τέτοια απόφαση. Η κρίση και το συμπέρασμα κάθε επεισοδίου, θα εναπόκειται στον ίδιο τον τηλεθεατή. 