Καθημερινή δραματική σειρά με ανατροπές και έντονη δράση. Τέσσερα νέα παιδιά, έχουν μεγαλώσει από μικρά μαζί, σε ορφανοτροφείο της Λευκωσίας. Δύο αγόρια και δυο κορίτσια. Αυτά τα παιδιά δεν υιοθετήθηκαν, έμειναν μόνα κι όταν ενηλικιώθηκαν και έφυγαν από το Ίδρυμα, αποφάσισαν να χαρίσουν το ένα στο άλλο, αυτό που είχαν πιο πολύ ανάγκη μια οικογένεια. Ανάμεσα τους, ένας ανομολόγητος έρωτας. Πρωταγωνιστές της ιστορίας που υπογράφει η Μαρία Γεωργιάδου (σεναριογράφος των επιτυχημένων σειρών Βαλς με 12 Θεούς και Χωρίς Εσένα) είναι οι Ερμογένης Σκιτίνης, Μαρίνα Μανδρή, Αναστασία Παντούση και Γιώργος Καφετζόπουλος. Είναι τα τέσσερα παιδιά που συγκατοικούν και ζουν Σαν οικογένεια. Κοινό σημείο όλων, ότι δεν έχουν ψάξει ποτέ τους δικούς τους. Ο λόγος είναι ότι φοβόνται την απόρριψη  των γονιών τους, για δεύτερη φορά. Έναυσμα για να τους ψάξουν, ο ένας από τους τέσσερεις που νοσεί και χρειάζεται μεταμόσχευση. Ο ίδιος αρνείται να βρει τους γονείς του. Οι άλλοι τρεις μπροστά στον κίνδυνο, επιμένουν και του συμπαραστέκονται με ένα περίεργο τρόπο. Ανταλλάσσουν τους φακέλους τους και ψάχνει ο καθένας την οικογένεια του άλλου!  Ορκίζονται να μην αποκαλύψουν τίποτα ο ένας στον άλλον, μέχρι να μάθουν την αλήθεια για τους γονείς τους. Μέχρι να μάθουν γιατί τους εγκατέλειψαν. Βλέπουμε παράλληλα και τις ιστορίες των γονιών τους. Ιστορίες ανθρώπων που σημαδεύτηκαν από την απώλεια αυτών των παιδιών, που δεν ήταν για όλους ηθελημένη. Έχουν ξαναχτίσει τις ζωές τους αλλά κινδυνεύουν να χάσουν τα πάντα όταν η αλήθεια για το παρελθόν έρχεται στο φως. Μια σειρά, βασισμένη στο συναίσθημα και τις ιστορίες που «επινοεί» η ίδια η ζωή. Κέντρο της,  η νεανική ευαισθησία και η αναζήτηση της αγάπης. Τα δραματικά στοιχεία εναλλάσσονται με μια καθημερινότητα που έχει ανάγκη το χιούμορ, τον έρωτα,  το ακραίο, τον κίνδυνο, ακόμα και το λάθος. 