Η νέα κοινωνική σειρά “ΜΠΛΕ” του ALPHA Kύπρου, σε σενάριο του γνωστού σεναριογράφου Γιώργου Τσιάκκα και σκηνοθεσία Στάμου Τσάμη,  μεταδίδεται κάθε Δευτέρα, Τρίτη και Τετάρτη στις 19:20. Με κορυφαίο καστ Κυπρίων και Ελλαδιτών ηθοποιών, έμπειρη ομάδα παραγωγής και εμπνευσμένους διαλόγους, ο Γιώργος Τσιάκκας επιστρέφει, μετά από πέντε χρόνια τηλεοπτικής απουσίας, στον ALPHA Κύπρου για να συγκινήσει, να προβληματίσει και να περάσει βαθύτερα μηνύματα στους τηλεθεατές. Χριστίνα Παυλίδου, Γιώργος Ζένιος, Νίκος Ψαράς, Στέφανος Κυριακίδης, Νίκη Δραγούμη, Μέλανη Στέλιου, Μαρίνος Χατζηβασιλείου και άλλοι πολλοί επιτυχημένοι και αγαπημένοι ηθοποιοί βρίσκονται σε πρώτο πλάνο, παλεύοντας με τα πάθη, τις καθημερινές δυσκολίες και τα αναπάντεχα γεγονότα που έρχονται να προσθέσουν τη δική τους πινελιά σ’ ένα πίνακα ζωής με όλες τις αποχρώσεις του “ΜΠΛΕ”. Με εναλλασσόμενα εσωτερικά και εξωτερικά γυρίσματα, πανοραμικές εικόνες που μαγνητίζουν και ταξιδεύουν τους τηλεθεατές, το "MΠΛΕ" πραγματεύεται ανθρώπινες σχέσεις, φιλοδοξώντας να αγγίξει κάθε ψυχή με στιγμές συγκίνησης, χιούμορ, χαράς, δημιουργίας, έρωτα και θανάτου. Ήδη το τρέιλερ της σειράς δίνει μία μικρή και ουσιαστική γεύση από τις ιστορίες που θα ξεδιπλωθούν και τους πρωταγωνιστές που θα αφήσουν τις καλύτερες εντυπώσεις με την ερμηνεία τους. Ηχηροί διάλογοι, ένα ιδιαίτερο φλερτ, ένα όμορφο τραγούδι που σιγοψιθυρίζεται από μία γλυκιά γυναικεία φωνή και μία βαρκούλα που γεμίζει φως από την παρουσία και τις κουβεντούλες δύο αθώων μικρών παιδιών, είναι μερικά από τα αρχικά πλάνα που κινούν την προσοχή και ενθαρρύνουν τον τηλεθεατή να συντονιστεί και να παραμένει στη συχνότητα του ALPHA Κύπρου, κάθε Δευτέρα, Τρίτη και Τετάρτη στις 19.20. 