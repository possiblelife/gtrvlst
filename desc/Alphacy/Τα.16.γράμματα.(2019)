Ένας παράφορος έρωτας μεταξύ δύο νεαρών γίνεται αφορμή για την έναρξη μίας όμορφης ιστορίας που θα φέρει μεγάλες ανατροπές, τόσο στους πρωταγωνιστές όσο και στα εμπλεκόμενα πρόσωπα. Η σειρά κάνει αρχή ξεδιπλώνοντας την ιστορία της Αναστασίας, η οποία ερωτεύεται τον σοφέρ του πατέρα της και το σκάει μαζί του, μακριά από τους γονείς και το σπίτι της. Όμως, τα όνειρα και τα σχέδια των δύο ερωτευμένων δεν ευοδώνονται, καθότι μία σειρά τραγικών γεγονότων αναγκάζουν τον Ανδρέα να φύγει από την Κύπρο, αφήνοντας την κοπέλα στην οικογένειά του. Θεωρητικά δεν μένει μόνη, αφού εγκυμονεί το παιδί τους, αλλά η φυγή του θα χαράξει βαθιές πληγές στην ψυχή της. O νεαρός φεύγει από την αγκαλιά της και εκείνη έρχεται αντιμέτωπη με την πλήρη απόρριψη του πλούσιου πατέρα της, αλλά και τις δυσκολίες που προκύπτουν από τη διαβίωση σ’ ένα μέρος πολύ διαφορετικό από το περιβάλλον όπου είχε μεγαλώσει. 16 χρόνια μετά, ο Ανδρέας επιστρέφει, ανήμερα της γιορτής της αγαπημένης του, και επιχειρεί να δώσει απαντήσεις στα ερωτήματα που βασανίζουν όλους όσοι έμειναν πίσω την ημέρα της ξαφνικής φυγής του. Πλέον είναι έτοιμος να αντιμετωπίσει τις Ερινύες που τον στοιχειώνουν εδώ και χρόνια, αλλά κανείς δεν ξέρει αν θα βρει ό,τι άφησε. Ανδρέας Τσέλεπος, Νίκη Δραγούμη, Ανδρούλα Ηρακλέους, Σοφοκλής Κασκαουνιας, Θέα Χριστοδουλίδου, Γιάννης Κόκκινος, Έλενα Χατζηαυξεντη, Σωτος Φιλιππίδης και Ανδρέας Μελεκκης, ετοιμάζονται να κερδίσουν την προσοχή των τηλεθεατών, ερμηνεύοντας χαρακτήρες που έκαναν τον πέρασμά τους από το νησί μας. 