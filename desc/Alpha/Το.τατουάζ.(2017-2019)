Δραματική σειρά γεμάτη έρωτα, απαγορευμένους δεσμούς και εγκλήματα πάθους. Μια ερωτική ιστορία γεννιέται κάτω από αντίξοες συνθήκες. Ένα αστυνομικό θρίλερ με φόντο την Αίγινα και τα Μετέωρα, όπου ένας κατά συρροή δολοφόνος βάζει στο στόχαστρο νεαρές γυναίκες. Η Άννα (Δανάη Παππά) είναι παντρεμένη με τον Τόνυ (Μιχάλης Λεβεντογιάννης) και ζει μόνιμα στο Λονδίνο. Απογοητευμένη από τον γάμο της, αποφασίζει να πάει διακοπές με τη φίλη της, την Νικόλ (Ελεονώρα Αντωνιάδου) στην Ελλάδα, με σκοπό να συναντήσει τον Αλέξανδρο (Στέφανος Μιχαήλ) με τον οποίο έχουν γνωριστεί εδώ και ένα χρόνο μέσω Facebook. Η συνάντησή τους θα γεννήσει έναν κεραυνοβόλο έρωτα. Η Άννα με την Νικόλ θα περάσουν κάποιες ξέγνοιαστες μέρες στην Αίγινα, μέχρι τη στιγμή που ο Αλέξανδρος θα εξαφανιστεί. Η Άννα, γεμάτη αγωνία, θα απευθυνθεί στους γονείς του, τον Παύλο (Γιώργος Παρτσαλάκης) και την Μάρθα (Ελίνα Ακριτίδου). Και οι τρεις μαζί θα ψάξουν τον Αλέξανδρο στο σπίτι του. Εκεί θα τους περιμένει μια δυσάρεστη έκπληξη. Λίγες μέρες μετά εξαφανίζεται μυστηριωδώς και η Άννα. Το γεγονός αυτό θα αναγκάσει τον Θεοχάρη (Απόστολος Γκλέτσος), πατέρα της Άννας, να έρθει στην Ελλάδα, για να την αναζητήσει. Η νέα σύντροφός του, Βέρα (Εβελίνα Παπούλια) του συμπαραστέκεται αναλαμβάνοντας να φροντίσει την Αμαλία (Μυρτώ Αλικάκη), γυναίκα τού Θεοχάρη και μητέρα της Άννας, η οποία αντιμετωπίζει ένα πολύ σοβαρό θέμα υγείας. Το σενάριο υπογράφει η Βάνα Δημητρίου και τη σκηνοθεσία ο Αντρέας Γεωργίου, ο Στάμος Τσάμης και ο Κώστας Αναγνωστόπουλος. Πρωταγωνιστούν: Γιώργος Παρτσαλάκης, Κοραλία Καράντη, Απόστολος Γκλέτσος, Στέφανος Μιχαήλ, Δανάη Παππά, Εβελίνα Παπούλια, Μυρτώ Αλικάκη, Ελίνα Ακριτίδου, Χρύσα Παππά, Κατερίνα Γερονικολού, Χριστίνα Χριστόφια, Νίκος Πολυδερόπουλος, Μιχάλης Λεβεντογιάννης, Έλενα Λιασίδου, Ελεονώρα Αντωνιάδου, Έλενα Πιερίδου, Ιάσονας Δαμιανός, Αλέξανδρος Πέρρος, Φανή Καμπιώτη.