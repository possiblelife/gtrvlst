Ο Βασίλης (Άλκης Κούρκουλος)ένα όμορφο λαϊκό παιδί με ευθύ χαρακτήρα, εργάζεται για τον Μιχάλη, (Γιώργο Κιμούλη)έναν ισχυρό επιχειρηματία. Η ζωή του κυλά ομαλά, είναι ευτυχισμένος με τον γάμο του, ως την στιγμή που το αφεντικό του, του αναθέτει τον ρόλο του σωματοφύλακα της Νίνας(Δήμητρα Ματσούκα), μιας όμορφης, μοναχικής και καλόκαρδης κοπέλας, η οποία δεν κατάφερε να στεριώσει σε καμία δουλειά και επιβιώνει από πληρωμένες εφήμερες ερωτικές σχέσεις. Ζει μόνη της σε ένα ξενοδοχείο, λέει διαρκώς ψέματα και ο μόνος φίλος της είναι ο Διομήδης ένας πανέξυπνος κοσμοπολίτης πενηντάρης. Η Νίνα διατηρεί σταθερή σχέση, επί πληρωμή, με τον Μιχάλη, ο οποίος πιστεύει, ως αδίστακτος επιχειρηματίας, πως με το χρήμα μπορεί να εξαγοράσει τα πάντα. Ο Μιχάλης εκτιμώντας τον επαγγελματισμό και την εχεμύθειά της Νίνας, αποφασίζει να την κάνει μόνιμη συνοδό του και αναθέτει στον Βασίλη την φύλαξη της. Εκείνος στη αρχή την περιφρονεί βαθιά, ενώ εκείνη τον βλέπει ως εμπόδιο στα κρυφά σχέδιά της. Γρήγορα όμως τα συναισθήματά τους θα διαφοροποιηθούν, γιατί η φαινομενικά αθώα Νίνα έχει άλλα σχέδια ενώ ο Βασίλης βλέπει την ζωή του να αλλάζει. Μια σειρά από ίντριγκες, δολοπλοκίες αλλά και δολοφονίες θα οδηγήσουν την ιστορία, μέσα από έντονο ερωτικό πάθος, στην απόλυτη ανατροπή! Πίσω από τα συστηματικά ψέματα της Νίνας κρύβεται ένα μεγάλο μυστικό που θα διαφοροποιήσει την ζωή του Βασίλη και θα καθορίσει την συναρπαστική πορεία της διαδρομής των ηρώων.