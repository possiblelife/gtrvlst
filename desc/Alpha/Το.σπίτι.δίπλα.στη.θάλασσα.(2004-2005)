Σ' ένα νησί του Αιγαίου βρίσκεται η πανσιόν "Γαλήνη" με ιδιοκτήτριες τρεις όμορφες νέες γυναίκες, που ανέλαβαν την διαχείριση της πατρικής επιχείρησης μετά τον θάνατο των γονιών τους. Οι τρεις γυναίκες, κόρες του καπετάνιου Μαρκάκη, διαφέρουν στην ψυχοσύνθεση, στον χαρακτήρα και έχουν διαφορετικές αναζητήσεις η κάθε μια. Η Μαρία, ένας θηλυκός Ζορμπάς, είναι εξωστρεφής, πρόσχαρη και πιστή στην οικογενειακή παράδοση. Παντρεύτηκε καπετάνιο από ένα κοντινό νησί, όμως μετά τον πρόωρο θάνατο του άντρα της επέστρεψε στην οικογένειά της. Με τις οικονομίες της ανακαίνισε την πανσιόν και παρότρυνε δυναμικά τις αδελφές της να δουλέψουν μαζί. Λατρεύει τη ζωή, και τους χειμωνιάτικους μήνες διασκεδάζει στα καφενεία με αντροπαρέες, προκαλώντας με την εμφάνιση και την συμπεριφορά της έντονα πάθη στην κλειστή κοινωνία του νησιού. Η Άντα, είναι σιωπηλή και ευγενική, αλλά αρκετά ψυχρή. Είναι κλεισμένη στον εαυτό της και είναι τελειομανής. Δουλεύει σκληρά, αποφεύγει τους άντρες, μετά από δυο αποτυχημένους αρραβώνες, ενώ κάποιο βαρύ μυστικό μοιάζει να έχει σφραγίσει την συναισθηματική της ζωή. Η Άλκηστη, η μικρότερη, ένα αέρινο πλάσμα, είναι ρομαντική, ονειροπόλα, εύθραυστη και αδύναμη, ζει στον δικό της κόσμο και ονειρεύεται να φύγει από το νησί που το νοιώθει σαν φυλακή.