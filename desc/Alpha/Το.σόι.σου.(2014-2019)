Απρόβλεπτοι, ανατρεπτικοί, εκτός ορίων αλλά εντός γνώριμων ελληνικών οικογενειακών καταστάσεων, οι Τριανταφυλλαίοι και οι Χαμπέοι έρχονται για έναν δεύτερο γύρο επεισοδιακών συναντήσεων, επιβεβαιώνοντας περίτρανα και περίτεχνα ότι σόι πάει το βασίλειο! Ο Σάββας, η Λυδία, η Αλεξάνδρα, η Χαρούλα, ο Μενέλαος, ο Βαγγέλης, ο Κωνσταντίνος, η Όλγα, ο Διονύσης, ο Μιχάλης, η Μπέλα, ο Άρης, η Αντωνία και η Αλίνα, επιστρέφουν δριμύτεροι και  στρώνουν το οικογενειακό τους τραπέζι, με χορταστικές μερίδες γέλιου.
Τελικά, θα φάνε ή θα φαγωθούν; Η ιστορία γνωστή και άκρως ελληνική. Εκείνη, εκείνος και ένα πλήρες σετ τρομερών συγγενών. Γονείς, πεθερικά, αδέλφια, συννυφάδες, κουνιάδες, μπατζανάκηδες. Ο καθένας με τον δικό του εκρηκτικό χαρακτήρα και το δικό του εκρηκτικό πρόβλημα. Δεν είναι να απορεί κανείς γιατί όταν βρίσκονται σε πλήρη απαρτία η συνάντησή τους καταλήγει σε πολεμική σύρραξη. Έχουμε και βλέπουμε, λοιπόν. Μια φορά την εβδομάδα, ο Σάββας και η Λυδία συναντούν τους δικούς τους, για γεύμα. Πότε το σόι του και πότε το δικό της. Μεταξύ τυριού και αχλαδιού, συμβαίνουν τα πάντα. Παρεξηγήσεις, καυγάδες, πείσματα, ζήλιες, ανταγωνισμοί, αγάπες. Βεβαίως, υπάρχουν και τα περιστατικά εκτάκτου ανάγκης, όταν σύσσωμα και τα δύο σόγια ανταμώνουν, σε επετείους και γενέθλια. Μεγάλες στιγμές, καθώς ουδείς μπορεί να κρατήσει την ψυχραιμία του μπροστά στον παραλογισμό που κρύβει η ελληνική οικογένεια. Οι Τριανταφυλλαίοι και οι Χαμπέοι, θριαμβεύουν με τα στραβά και τα ωραία τους, τραπεζώνονται, μαλώνουν και αγαπιούνται. Το μενού περιλαμβάνει όλα τα πιάτα. Σουρεάλ καταστάσεις για ορεκτικό, κωμικοτραγικά γεγονότα για κυρίως πιάτο, θανατηφόρες ατάκες για επιδόρπιο. Καλή τους όρεξη!