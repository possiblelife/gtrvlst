«Στη νύχτα νιώθαμε θιασώτες μιας παράστασης φαντασμαγορικής, με έναν αόρατο σκηνοθέτη να δίνει το πρόσταγμα και οι θαμώνες-άνθρωποι της διπλανής πόρτας να μεταμφιέζονται σε άρχοντες κόντρα στη χωματερή της άχαρης ζωής τους», γράφει ο Θάνος Αλεξανδρής.

Πρόσωπα σκοτεινά φωτίζονται από έναν «αόρατο σκηνοθέτη». Μας κοιτάνε στα μάτια προκαλώντας να μαντέψουμε τα μυστικά τους. Το σκοτάδι εναλλάσσεται με το φως. Η κάμερα κινείται αργά στους ήχους της φωνής της Γιώτας Νέγκα, ο χρόνος πλαταίνει… κάθε στιγμή έχει να διηγηθεί μια ιστορία. 

Η νύχτα είναι σκληρή. Έχει τους δικούς της κανόνες, αγώνα για επιβίωση και δίψα για ζωή. Στο ίδιο τραπέζι τα πίνουν κάθε βράδυ η ζωή, η καψούρα και ο θάνατος.

Το λυρικό trailer της νέας δραματικής σειράς του Alpha, με την υπογραφή του Κωνσταντίνου Ρήγου, αποτυπώνει μοναδικά την ατμόσφαιρα στα μπουζούκια τη δεκαετία του ’80, σαν μία ταινία μικρού μήκους. Κινηματογραφική αισθητική, υψηλή παραγωγή, εκπληκτική φωτογραφία, αργή κίνηση, εξωτερικά πλάνα συνθέτουν ένα άρτιο και εντυπωσιακό αποτέλεσμα. Μια λιτανεία στις νύχτες που γέμισαν με πάθος τις ζωές των θαμώνων.

Η νέα μεγάλη παραγωγή «Αυτή η νύχτα μένει» έρχεται στο νέο πρόγραμμα του Alpha για να αλλάξει τις νύχτες μας. Με φόντο το «Όνειρο», ένα σκυλάδικο του Αγρινίου, παρακολουθούμε ζωές διαφορετικών ανθρώπων και διαφορετικών κόσμων. Δύο κόσμοι θα ανταμώσουν για να συγκρουστούν μέχρι θανάτου. Μυστικά θα αποκαλυφθούν και ένας μεγάλος έρωτας θα γεννηθεί από τις στάχτες.

Η σειρά που βασίζεται στο εμβληματικό βιβλίο του Θάνου Αλεξανδρή «Αυτή η νύχτα μένει», έρχεται με ένα εξαιρετικό καστ ταλαντούχων ηθοποιών πλαισιωμένο από σπουδαίους συντελεστές σε σκηνοθεσία Κατερίνας Φιλώτου και σενάριο Ιωάννας Κανελλοπούλου και Γιώργου Μακρή.