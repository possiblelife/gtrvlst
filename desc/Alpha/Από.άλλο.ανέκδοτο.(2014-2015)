Ο Τοτός, ο Μπόμπος και η Αννούλα, οι ήρωες των γνωστών ανεκδότων, παίρνουν ψηφιακή σάρκα και οστά και γίνονται πρωταγωνιστές της σατιρικής σειράς κινουμένων σχεδίων του Alpha «Από άλλο ανέκδοτο». Παιδιά… άπαιχτα! Ατίθασα, σκανδαλιάρικα, ετοιμόλογα. Της δράσης και της αντίδρασης, της λογικής και της παράνοιας, της κωμωδίας αλλά και του δράματος. Συμμαθητές στο ίδιο σχολείο, μπλέκουν σε απίστευτες περιπέτειες και δοκιμάζουν τις δυνάμεις τους αλλά και τα νεύρα των άλλων. Οι ιστορίες τους; Ιστορίες καθημερινής τρέλας.  Το σκηνικό τους; Μια χώρα που ακροβατεί μεταξύ αστείου και σοβαρού. Στα επεισόδια της σειράς, ως guest stars, εμφανίζονται και σατιρίζονται γνωστά πρόσωπα της μικρής οθόνης και του θεάματος καθώς και χαρακτήρες από ανέκδοτα που όλοι έχουμε ακούσει και αφηγηθεί. Από τη σειρά παρελαύνουν, ως καρτούν, μεταξύ άλλων και οι: Λάκης Λαζόπουλος, Ελένη Μενεγάκη, Αντώνης Σρόιτερ, Σταματίνα Τσιμτσιλή, Ελένη Τσολάκη, Δημήτρης Παπανώτας, Θοδωρής Κουτσογιαννόπουλος, Θάνος Πετρέλης. Το σενάριο υπογράφει ο Γεράσιμος Πιτταράς και τη σκηνοθεσία ο Θανάσης Νάσκαρης.