Η Χριστίνα είναι ένα call girl που δουλεύει για λογαριασμό του Βαγιανού. Έχει στα χέρια της κάποια στοιχεία που ενοχοποιούν το αφεντικό της, τα οποία αποφασίζει να τα χρησιμοποιήσει πουλώντας τα σε κάποιον δημοσιογράφο. Για κακή της τύχη, ο Βαγιανός έχει μάθει τι σχεδιάζει και της στήνει παγίδα. Από λάθος, τραυματίζεται ο δημοσιογράφος και μπλέκεται στη όλη ιστορία ο Στάθης, ο οποίος είναι απλά ο οδηγός που πηγαίνει τη Χριστίνα από ραντεβού σε ραντεβού. Ο Βαγιανός αρχίζει να κυνηγάει το Στάθη και τη Χριστίνα για να πάρει τα ενοχοποιητικά στοιχεία στα χέρια του και να τους βγάλει από τη μέση. Αναθέτει τη δουλειά στα πρωτοπαλίκαρά του, το Ζήση και το Σωτήρη ενώ στην ιστορία μπλέκεται και η αστυνομία όταν η Μαρίνα Τσιώση αναλαμβάνει την έρευνα για να βρεθεί ποιος τραυμάτισε το δημοσιογράφο. Μέσα από αυτό το συνεχόμενο κυνηγητό, ο Στάθης και η Χριστίνα, δύο εντελώς αντίθετοι άνθρωποι, θα έρθουν πολύ κοντά και θα μάθουν ο ένας από τον άλλον πράγματα για τη ζωή που αγνοούσαν. Η επαφή τους θα ξεκινήσει με κόντρα και αντιθέσεις, στηριγμένη μόνο στην ανάγκη για επιβίωση. Καθώς όμως γνωρίζονται καλύτερα, δένονται μέσα από την περιπέτεια και ανακαλύπτουν πράγματα ο ένας για τον άλλο, η σχέση τους θα γίνει σύντομα συνεργασία, θα περάσει στη συμπάθεια για να καταλήξει τελικά στον έρωτα.