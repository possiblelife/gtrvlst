H σειρά «H αδελφή, της αδελφής, της αδελφής μου» του Δημήτρη Αρβανίτη πραγματεύεται τις σχέσεις τριών ετεροθαλών αδελφών. Τα τρία κορίτσια τα ενώνει ένας παράξενος δεσμός: ο μπαμπάς των δύο έχει παντρευτεί τη μαμά της τρίτης και έχουν αποκτήσει μαζί άλλη μία κόρη. Είναι, λοιπόν, και οι τρεις αδερφές της αδερφής τους χωρίς, όμως, να έχουν τους ίδιους γονείς. Έχουν μεγαλώσει μαζί, έχουν κοινές αναμνήσεις, κοινούς συγγενείς και κοινά προβλήματα. Η Δάφνη και η Νεφέλη είναι ακόμη μαθήτριες Λυκείου, ενώ η μεγαλύτερη αδερφή της Νεφέλης, η Μοίρα, είναι πρωτοετής φοιτήτρια κοινωνικών επιστημών. Βρίσκονται, δηλαδή, σ’ εκείνη την ευαίσθητη ηλικιακή καμπή, όπου ένας έφηβος ετοιμάζεται να βγει στη ζωή, να αλλάξει συνήθειες, να αποφασίσει σε ποια κατεύθυνση θα στραφεί και να αρχίσει να στηρίζεται περισσότερο στον εαυτό του. Καθώς οι πρωταγωνίστριες μεγαλώνουν και περνούν από την εφηβεία στην ενηλικίωση, οι γονείς τους περνούν κι εκείνοι την κρίση της μέσης ηλικίας. Η ζωή όλων δεν είναι μόνο δυσκολίες και κρίσεις. Είναι και έρωτες και νέες φιλίες, μια διαρκής περιπέτεια σχέσεων ερωτικών, αδερφικών, φιλικών, κοινωνικών και επαγγελματικών.