Η υπόθεση της σειράς περιστρέφεται γύρω από την καθημερινότητα τριών διαφορετικών ζευγαριών ηλικίας 30, 45 και 65 ετών αντίστοιχα, τα οποία όμως δεν συνδέονται μεταξύ τους. Στο μέσο του τρίτου κύκλου, το ένα από τα τρία ζευγάρια αποχωρεί από τη σειρά και ένα τέταρτο προστίθεται στη θέση του. Το πρώτο ζευγάρι, ο Χάρης (Πάνος Βλάχος) και η Βάσω (Ιωάννα Τριανταφυλλίδου) είναι μαζί μόλις έξι μήνες. Η Βάσω είναι νοσηλεύτρια και ο Χάρης μουσικός. Δίδασκε κοντραμπάσο σε ωδείο αλλά έπειτα από την απόλυσή του, οι δυο τους αποφασίζουν να συγκατοικήσουν στο διαμέρισμα της Βάσως στους Αμπελόκηπους. Μέχρι ο Χάρης να βρει καινούρια δουλειά, κάνουν συμφωνία η Βάσω να αναλάβει τα έξοδα του σπιτιού και ο Χάρης να πλένει, να καθαρίζει και να μαγειρεύει αφού η Βάσω δεν έχει καλή σχέση με τις δουλειές του σπιτιού. Το δεύτερο ζευγάρι, ο Ηλίας (Βλαδίμηρος Κυριακίδης) και η Μαρίνα (Δάφνη Λαμπρόγιαννη) είναι παντρεμένοι 20 χρόνια και ζουν σε ένα διαμέρισμα στο Χαλάνδρι. Έχουν ένα γιο, τον Αλέξανδρο, ο οποίος πέρασε στο πανεπιστήμιο και έφυγε για σπουδές στην Πολυτεχνική Σχολή της Ξάνθης. Ο Ηλίας είναι λογιστής ενώ η Μαρίνα ασχολείται με τα οικιακά. Τώρα που οι δυο τους μένουν και πάλι μόνοι προσπαθούν να βρουν ξανά ο ένας τον άλλο ως ζευγάρι όπως όταν ήταν πριν αποκτήσουν παιδί. Το τρίτο ζευγάρι, ο Μηνάς (Αντώνης Αντωνίου) και η Βούλα (Ελένη Κοκκίδου) είναι παντρεμένοι 45 χρόνια και ζουν σε ένα σπίτι στη Δραπετσώνα. Έχουν μια κόρη, την Αντιγόνη, η οποία είναι παντρεμένη με τον Λεωνίδα και έχουν μια κόρη, τη Βιβή. Ο Μηνάς είναι συνταξιούχος τραπεζικός υπάλληλος και πλέον είναι στο σπίτι όλη μέρα μαζί με τη Βούλα, η οποία ασχολείται με τα οικιακά. Το τέταρτο ζευγάρι, είναι ο Νικήτας (Γιάννης Τσιμιτσέλης) και η Στέλλα (Δανάη Επιθυμιάδη) και μένουν στο Παγκράτι. Είναι μαζί τρία χρόνια και συζούν τα δύο από αυτά. Ο Νικήτας είναι γεωπόνος και έχει το δικό του φυτώριο, ενώ η Στέλλα δουλεύει σε εταιρεία καλλυντικών. Στο πρώτο επεισόδιο παίρνει την προαγωγή που τόσο καιρό περιμένει, αλλά μαθαίνει επίσης ότι είναι έγκυος, κάτι το οποίο ανατρέπει τα σχέδια και τη ζωή του ζευγαριού.