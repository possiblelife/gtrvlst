Μια οικογένεια σαν όλες τις άλλες. Ένα παιδί σαν όλα τα άλλα. Ή μήπως όχι; Ο μικρός Παυλής έχει χτίσει έναν δικό του διαφορετικό κόσμο, έναν κόσμο με μουσικές, χρώματα και συναισθήματα. Η Ελένη και ο Γιάννης, οι γονείς του, τον φωνάζουν διάνοια. Ο ερχομός, όμως, του Βασίλη, του μικρότερου αδελφού της Ελένης και της γυναίκας του Ιωάννας θα ανατρέψει την κανονικότητα της ζωής τους. Η Ιωάννα επιμένει πως κάτι τρέχει με τον μικρό. Ο Παύλος, ο παππούς, είναι ο μόνος που αποφασίζει να δει την αλήθεια κατάματα και ανοίγει τους ασκούς του Αιόλου. Η οικογένεια αντιμέτωπη με την αλήθεια. Τον αυτισμό του γιου της. Κυρίως, όμως, αντιμέτωπη με τα δικά της προβλήματα επικοινωνίας. Κι εκεί, αρχίζει η πάλη της για να καταλάβει και να αποδεχτεί. Όλοι δοκιμάζονται, καθώς οι νέες συνθήκες τους αναγκάζουν να επαναπροσδιορίσουν το τι σημαίνει ευτυχία και αγάπη. Τελικά, πόση δύναμη θέλει για να αποδεχτείς ότι η ζωή σου δε θα 'ναι ποτέ ξανά η ίδια; Και πώς αυτή η αλλαγή μπορεί να οδηγήσει σε πιο ανοιχτούς δρόμους;