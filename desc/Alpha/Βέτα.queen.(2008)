Η Βέτα και κάθε Βέτα ζει και βασιλεύει σε κάθε λαϊκή γειτονιά της Ελλάδας. Ζουμερή, αυθόρμητη, παρορμητική, γυναίκα-μάνα, γυναίκα-σύντροφος, τρυφερή, αγαπησιάρα, αγωνίστρια, ευαίσθητη, νευρική, γυναίκα-δύναμη, γυναίκα-χίλια κομμάτια! Η δική μας Βέτα έχει όλα τα παραπάνω γνωρίσματα αλλά κι ένα ασήκωτο τσουβάλι προβλήματα στους ώμους για τα οποία καλείται σε καθημερινή βάση να παλέψει. Άτυχη στη μοίρα, τυχερή στην πείρα, αν βεβαίως, εννοείται τύχη να έχεις συνηθίσει και να ξεπερνάς τα εμπόδια με αισιοδοξία! Καθαρίστρια στο επάγγελμα με δυο παιδιά μπελάδες και μια μάνα τύραννο κυνηγάει μιαν άσπρη μέρα αλλά δεν της κάθεται η άτιμη. Δεν το βάζει κάτω! Το λέει και στο τραγούδι της: "Έστω και κατά τύχη, δεν μ' ακούμπησε η τύχη, πάντα ήμουν παιχνίδι της μοίρας μου. Όμως πίκρα δεν έχω, δε με νοιάζει αντέχω. Για βασίλειο έχω το πείσμα μου." Με όπλο το πείσμα της η Βέτα κάποια στιγμή θα στεφτεί βασίλισσα!