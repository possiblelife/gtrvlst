Ο «Ατρόμητος» Αντώνης Καφετζόπουλος (Θανάσης) ζει τη δική του τρέλα, καθώς έχει να αντιμετωπίσει πρώτα και κύρια τον παλιό του αντίζηλο. Πρόκειται για τον Γιάννη Βούρο (Στέφανο) που τώρα είναι υφυπουργός Παιδείας και θέλει να τακτοποιήσει σε μια θέση τη σύζυγο του Θανάση, τη Φαίη Κοκκινόπουλου (Νανά), που είναι φιλόλογος αλλά παράτησε τη δουλειά λόγω οικογενειακών προβλημάτων. Και ο Στέφανος έχει βάλει στόχο να χωρίσει το ζευγάρι καθώς θέλει ο ίδιος τη Νανά. Παράλληλα, ο Θανάσης έχει να αντιμετωπίσει τους δύο γιους του, που είναι ερωτευμένοι με την ίδια κοπέλα, αλλά και την αγαπημένη του κορούλα, η οποία φαίνεται να είναι τρελή και παλαβή για τον παντρεμένο και με ένα παιδί υπάλληλο του. Και μέσα σε όλα αυτά ο «Ατρόμητος» θα πρέπει να ανεχτεί την πεθερά του, αλλά και την αδελφή της γυναίκας του, που έρχονται να μείνουν μαζί τους για λίγο, αλλά, όπως είναι γνωστό σε αυτές τις περιπτώσεις, ουδέν μονιμότερον του προσωρινού. Και τα πράγματα θα μπερδευτούν ακόμη περισσότερο, καθώς ο αδελφός του Θανάση θα ερωτευτεί την αδελφή της γυναίκας του, η οποία μόλις έχει χωρίσει. Άντε μετά να βάλεις τάξη σ΄αυτόν τον κυκεώνα και να καταφέρεις να βγάλεις άκρη...