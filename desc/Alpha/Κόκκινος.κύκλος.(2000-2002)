Σειρά αυτοτελών επεισοδίων που βασίζεται σε εγκλήματα που συγκλόνισαν την κοινή γνώμη. Οι ιστορίες όμως έχουν αλλοιωθεί, έτσι ώστε να μην αναγνωρίζονται ούτε τα πρόσωπα, ούτε οι καταστάσεις. Ήρωες της σειράς είναι άλλοτε οι θύτες και άλλοτε τα θύματα και οι ιστορίες τους εκτείνονται από τα όρια του δράματος στα όρια του θρίλερ. Η σειρά δεν επιχειρεί απλώς να αναπαραστήσει μια ιστορία, να αναπλάσει κάποιους χαρακτήρες. Δε θέλει μόνο να ψυχαγωγήσει. Προσπαθεί ταυτόχρονα να προβληματίσει το θεατή παρουσιάζοντας μια άλλη άποψη. Την άποψη ενός από τους ήρωες της ιστορίας, που μετά από πολλή σκέψη επιλέγεται ως ο κεντρικός ήρωας του επεισοδίου.
Είναι αυτός ή αυτή που εσείς καλείστε να συμπαθήσετε ή να αντιπαθήσετε. Να συγχωρήσετε ή να καταδικάσετε. Να μισήσετε ή να αγαπήσετε. Αυτός ή αυτή που σε ένα δεύτερο επίπεδο θα σας αφηγηθεί την ιστορία του. Την αλήθεια του. Την αλήθεια του ΚΟΚΚΙΝΟΥ ΚΥΚΛΟΥ.