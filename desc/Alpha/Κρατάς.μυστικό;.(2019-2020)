Πόσο ασφαλές είναι το μυστικό που μόλις μοιραστήκαμε; Τελικά ο κόσμος είναι πιο μικρός απ' όσο νομίζουμε; Τις απαντήσεις έρχεται να δώσει η νέα κωμική σειρά του Alpha «Κρατάς μυστικό;» που κάνει πρεμιέρα την Πέμπτη 3 Οκτωβρίου στις 21:50 και θα προβάλλεται κάθε Πέμπτη την ίδια ώρα.

Είναι πιο εύκολο να ομολογήσουμε τα μυστικά μας σε έναν άγνωστο. Κάποιον εκτός του οικείου περιβάλλοντός μας, κάποιον που θα μας πει μια αμερόληπτη άποψη και, κυρίως, κάποιον που οι δρόμοι του δεν πρόκειται ποτέ να διασταυρωθούν με τους δικούς μας. Την κυρία στο διπλανό δοκιμαστήριο, τον τύπο που κάνει «διάδρομο» δίπλα μας, κάποιον συνάδελφο που συναντάμε μόνο στη δουλειά, έναν άγνωστο συνεπιβάτη στο αεροπλάνο. Αυτοί οι άνθρωποι είναι οι δικοί μας εξομολογητές. Έτσι, γυρίζουμε σπίτι ανάλαφροι και με το μυστικό μας ασφαλές.

Οι ήρωες μας έχουν πολλά μυστικά: ερωτεύονται, θυμώνουν, απογοητεύονται, ονειρεύονται, απιστούν, μα στο τέλος της μέρας θέλουν όλα αυτά να τα μοιραστούν με κάποιον. Έτσι, τα μπερδέματα αρχίζουν όταν οι πρωταγωνιστές μας ξεκινούν την αναζήτηση ενός ατόμου, εκτός οικογενειακού περιβάλλοντος, που θα του εκμυστηρευτούν τα εσώψυχά τους και θα απαλλαγούν από τις ενοχές τους χωρίς συνέπεια… ή έτσι τουλάχιστον νομίζουν.

Από επεισόδιο σε επεισόδιο, από σκηνή σε σκηνή, τα μυστικά αυτά ταξιδεύουν, εμπλουτίζονται, διαστρεβλώνονται, ανατρέπονται με κωμικούς τρόπους, γίνονται «ωρολογιακές βόμβες» που κανείς δεν ξέρει πότε ακριβώς θα εκραγούν…