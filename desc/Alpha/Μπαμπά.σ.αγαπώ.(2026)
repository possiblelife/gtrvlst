Τρεις ξεχωριστοί μπαμπάδες, o Νίκος, ο Δημήτρης κι ο Ηρακλής, συναντιούνται κάθε μέρα στην είσοδο του νηπιαγωγείου όπου αφήνουν τα παιδιά τους, κι αρχίζουν να γίνονται φίλοι και να στηρίζουν ο ένας τον άλλον στην απίθανη περιπέτεια που λέγεται «πατρότητα». Ο Δημήτρης, ένας γοητευτικός εργένης που γίνεται μπαμπάς σε μια νύχτα όταν μια από τις πολλές πρώην του, εγκαταλείπει ξαφνικά στο κατώφλι του τον πεντάχρονο γιο τους Βίκτωρα, ο Νίκος που προσπαθεί να ισορροπήσει ανάμεσα σε δύο οικογένειες, εκείνη που έφτιαξε με την πρώην του τη Βιργινία και εκείνη που προσπαθεί να αρχίσει με την γυναίκα που ερωτεύτηκε, τη Στέλλα, και ο Ηρακλής, που, έχοντας χάσει τη γυναίκα του, μεγαλώνει μόνος του το γιο του Στέλιο και θα έρθει σε μεγάλη σύγκρουση με τους παππούδες του γιου του. Θα καταφέρουν να σταθούν στο ύψος των απαιτήσεων του ενεργού πατρικού ρόλου της νέας εποχής, σε μια κοινωνία που έχει περιγράψει ξεκάθαρα το ρόλο της μητέρας αλλά για το ρόλο του πατέρα δε μιλάει κανείς; Υπάρχει «πατρικό ένστικτο»; Κι αν ναι, πότε θα λειτουργήσει; Και μέχρι τότε, μήπως μπορεί κάποιος να τους δώσει ένα εγχειρίδιο ή να φτιάξει ένα ΑΙ Πατρότητας για να ξέρουν πως θα βγάλουν τη μέρα;