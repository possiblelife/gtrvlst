Θεσσαλία τέλη δεκαετίας 1950. Κεντρικό στοιχείο της ιστορίας μας ένα προξενιό. Ένα προξενιό που στόχο έχει να κρύψει ένοχα μυστικά αλλά το μόνο που καταφέρνει είναι να γεννήσει περισσότερα, όπως άλλωστε συνέβαινε τις περισσότερες φορές. H Ιουλία Σκούταρη αγαπά τον Γρηγόρη Ραζίνη. Παρότι οι δύο νέοι είναι πολύ ερωτευμένοι, αυτή η αγάπη είναι καταδικασμένη σε θάνατο εξαιτίας της παλαιάς έχθρας που υπάρχει μεταξύ των οικογενειών τους. Η Ιουλία αναγκάζεται να παντρευτεί με προξενιό τον Γιωργίκη Προβιό, έναν πλούσιο και κατά πολύ μεγαλύτερό της άνδρα που δεν αγαπά. Χωρίς, φυσικά, να γνωρίζει ότι η ζωή της στο αρχοντικό του Προβιού κάθε άλλο παρά εύκολη θα είναι. Ο Γρηγόρης δεν μπορεί να δεχθεί αυτό το γάμο αλλά αναγκάζεται να συνεχίσει τη ζωή του χωρίς εκείνη. Ένα έγκλημα πυροδοτεί την αρχή της ιστορίας. Και ένα έγκλημα την κλείνει, με την ηρωίδα να υπομένει μια μοίρα που μοιάζει βαριά κατάρα πάνω από την ίδια και την οικογένειά της. Είναι αθώα ή ένοχη; Και αν είναι αθώα, ποιος είναι ο θύτης και ποιος τελικά το θύμα; Εμμονές και προκαταλήψεις, απιστίες, προδοσίες, έρωτες, αλλά και αρρωστημένοι ψυχισμοί, δρουν κάτω από την σιωπή της ελληνικής επαρχίας του ‘50.