Η Μαργαρίτα είναι μια νέα γυναίκα, όμορφη και πετυχημένη που έχει φτάσει τους στόχους της και ζει τη ζωή που έχει διαλέξει. Έτσι νομίζει, τουλάχιστον, μέχρι τη στιγμή που ένα απρόοπτο και τραγικό γεγονός, ένα ατύχημα και μια συνεπακόλουθη αποβολή, την οδηγεί να αναθεωρήσει τις σταθερές της μέχρι τότε ζωής της, να έρθει σε διάσταση με τον άνδρα της και να εγκαταλείψει όχι μόνο τη δουλειά της αλλά και την Αθήνα. Για την καινούργια αρχή που θέλει να κάνει διαλέγει ένα απομονωμένο νησί του Αιγαίου και τη θέση της καθηγήτριας στο δημόσιο σχολείο. Η φαινομενικά ασήμαντη – σε σχέση με την προηγούμενη – αυτή δουλειά δε θα αργήσει να την κερδίσει ενώ η γνωριμία της με τον Μάρκο, ένα γοητευτικό άνδρα με μεγάλες φιλοδοξίες, θα της δώσει την ευκαιρία να ερωτευτεί ξανά. Η τύχη, όμως, ούτε αυτή τη φορά θα είναι με το μέρος της.. Κρυμμένα μυστικά θα βγουν στην επιφάνεια, θα ανατρέψουν την ισορροπία που είχε βρει και θα την φέρουν αντιμέτωπη με το νέο της έρωτα αλλά και με ολόκληρη την κοινωνία του νησιού. Έτσι, γρήγορα το όνειρο θα μετατραπεί σε εφιάλτη.