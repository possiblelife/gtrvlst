Ιστορίες αστυνομικής τρέλας με πρωταγωνιστές δυο ιδιόμορφους ερευνητές στη νέα κωμική σειρά του Alpha. Τα όπλα τους μπορεί να είναι άσφαιρα, αλλά το χιούμορ τους χτυπά κατευθείαν στον στόχο. Στην Αθήνα του σήμερα, οι ειδικοί ερευνητές, ο Άγης Λίτσης και ο Θανάσης Φούγκας έχουν ως αποστολή να καθαρίσουν τους δρόμους της Αθήνας από το έγκλημα. Το πρόβλημα όμως είναι ένα: είναι τελείως ανίκανοι. Συμπληρώνοντας ο ένας τον άλλον στην καταστροφή και τον πανικό που προκαλούν, μπλέκουν άθελά τους στις πιο ακραίες καταστάσεις. Βρίσκονται στο στόχαστρο του οργανωμένου εγκλήματος στην Αθήνα και κάνουν τους εχθρούς τους να πιστεύουν πως είναι υπερ - αστυνομικοί. Αλλά η αλήθεια είναι ότι όλες οι συλλήψεις και οι αποκαλύψεις τους είναι τελείως τυχαίες. Στον ρόλο των δυο ερευνητών ο Ζήσης Ρούμπος και ο Γιώργος Αγγελόπουλος. 