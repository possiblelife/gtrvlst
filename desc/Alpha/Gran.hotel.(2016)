«Μόνο δύο πράγματα απεχθάνομαι περισσότερο από την ασυνέπεια: τα λάθη και τα ψέματα». Να ήταν αυτά, άραγε, τα τελευταία λόγια που άκουσε η Κριστίνα, η επικεφαλής καμαριέρα του αριστοκρατικού ξενοδοχείου Gran Hotel, πριν τη μυστηριώδη εξαφάνισή της; Το γεγονός ότι αυτά τα λόγια τής τα είπε η αυστηρή ιδιοκτήτρια Δόνα Τερέζα, μπορεί να έχει κάποια σημασία ή όχι; Αποφασισμένος να μάθει την αλήθεια για τη μυστηριώδη εξαφάνιση της αδελφής του, ο τολμηρός Χούλιο θα ενταχθεί στο προσωπικό του ξενοδοχείου, προσποιούμενος ότι έχει μόλις προσληφθεί, με σκοπό να ερευνήσει την υπόθεση. Βάζοντας σε κίνδυνο τη ζωή του, θα κινηθεί ανάμεσα στις κουζίνες και τις κάμαρες των υπαλλήλων με την ίδια άνεση που θα κινηθεί και ανάμεσα στις μεγάλες αίθουσες και τις πολυτελείς σουίτες των επισκεπτών. Ο Χούλιο θα ξεσκεπάσει μυστικά και θα ανοίξει πόρτες που θα έπρεπε να μείνουν για πάντα κλειστές. Μόνη σύμμαχός του, θα γίνει στην πορεία η κόρη της ιδιοκτήτριας, η Αλίσια Αλαρκόν, μια γοητευτική γυναίκα με ανεξάρτητο πνεύμα, πρόσφατα αρραβωνιασμένη με τον οικονομικό διευθυντή κατόπιν των πιέσεων της μητέρας της. Παρόλο που η Αλίσια θα ανακαλύψει σύντομα την πραγματική ταυτότητα του Χούλιο, δέχεται να τον βοηθήσει να βρει την αδελφή του. Δεν της περνά, όμως, καθόλου από το μυαλό πού ακριβώς μπορεί να την οδηγήσει αυτή η απόφασή της. 