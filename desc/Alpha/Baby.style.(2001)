Ο Βασίλης και η Μιράντα είναι ένα αγαπημένο ζευγάρι με δύο μεγάλα παιδιά (τον Μίλτο 23 ετών και τη Ναταλία 20 ετών), που επιτέλους μετά από σκληρό αγώνα χρόνων για την επιβίωση, την επαγγελματική αποκατάσταση και την ανατροφή των παιδιών, είναι έτοιμοι να χαρούν όσα τόσα χρόνια στερήθηκαν. Ξεχρέωσαν το σπίτι που είχαν πάρει με δάνειο. Η δουλειά τους πάει καλά. Παντρεύουν την κόρη τους με ευκατάστατο γαμπρό. Ο γιος τους έχει ήδη βρει δουλειά και μένει μόνος, και έτσι τώρα χωρίς υποχρεώσεις, με καλούς μισθούς, και αφού για πρώτη φορά μετά από 25 χρόνια ταλαιπωρίας, δεν έχουν τη φροντίδα των παιδιών και δεν χρωστάνε πουθενά, είναι έτοιμοι να ζήσουν "τα καλύτερά τους χρόνια" όπως λένε. Να χαρούν ο ένας τον άλλον, να ζήσουν ξέγνοιαστα, να διασκεδάσουν, να κάνουν εκδρομές και μακρινά ταξίδια, να τεμπελιάσουν στο κρεβάτι τις Κυριακές και γενικά να ξαναρχίσουν τη ζωή τους από εκεί που την σταμάτησαν όταν μπήκαν στα βάσανα δημιουργώντας οικογένεια. Σε αυτήν την ευτυχισμένη στιγμή που περίμεναν χρόνια, έρχεται το αναπάντεχο. Η Μιράντα είναι έγκυος!