Ιστορίες στο κέντρο της πόλης, στο Γκάζι, στην Αιόλου, στο Κολωνάκι, στο Σύνταγμα, στα Πετράλωνα, στην Ακαδημίας. Τα Υπέροχα Πλάσματα έχουν περάσει την εφηβεία τους στα 80'ς και αυτό οπωσδήποτε τους έχει αφήσει μερικά κουσούρια. Έχουν πιει καφέδες στο Zonar's και στο Dolce, έχουν χορέψει στο παλιό «Άτομο», έχουν μεθύσει παντού, πάνε θερινό σινεμά, συναυλίες και μπουζούκια, διαβάζουν βιβλία αλλά και life style περιοδικά. Τα Υπέροχα Πλάσματα είναι 35 χρόνων, δουλεύουν πολύ, καμιά φορά τους πιάνει ο φόβος ότι θα γεράσουν μόνοι τους και θα τους βρουν τάβλα, μετά από μέρες. Αγαπιούνται βαθιά και φροντίζουν ο ένας τον άλλο. Τα Υπέροχα Πλάσματα είναι τρεις φίλοι-οικογένεια: το Μητσάκι, ο Μπίλυ και η Έλη (από το Νεφέλη) αλλά και οι άνθρωποι γύρω τους: η θεία Καραμέλα, η Σκύλα Στεφανία, ο Ηλίας Χ, ο Άρης Φ και πολλοί άλλοι που έρχονται για να φύγουν ή για να μείνουν...