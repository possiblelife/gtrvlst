Κάθε "Σφηνάκι" και μια μικρή ιστορία γεμάτη ανατροπές, υπερβολές, ακρότητες και χιούμορ. Οι γνωστοί – άγνωστοι επιστρέφουν με νέες ιστορίες καθημερινής χιουμοριστικής υπέρβασης, γεμάτοι εκπλήξεις. Οι χαρακτήρες της σειράς είναι ανάμεσα μας. Αστυνομικοί και χούλιγκαν, γιατροί και ασθενείς, ποδοσφαιριστές και διαιτητές, διευθυντές και υπάλληλοι, δάσκαλοι και μαθητές, ιερόδουλες και ιερωμένοι, πυγμάχοι και σάκοι πυγμαχίας, ζητιάνοι και μεγιστάνες, γονείς και παιδιά. Ελεύθεροι, παντρεμένοι, χωρισμένοι. Άντρες και γυναίκες. Ψάχνουν για τον έρωτα κι όταν τον βρίσκουν τρέχουν ολοταχώς στην αντίθετη κατεύθυνση. Ο παρανοϊκός εραστής, ο ανύποπτος σύζυγος, ο καλός Σαμαρείτης, η γυναίκα που θέλει κάτι παραπάνω από τη σχέση της, ο εργένης που ακούει πάντα τη μαμά του, η ειλικρινής γειτόνισσα, οι αγχωμένοι υπάλληλοι τηλεφωνικής υποστήριξης, ο αφηρημένος πυροσβέστης και η σκληρή δικαστίνα είναι κάποιοι από τους δύο χιλιάδες και πλέον χαρακτήρες στα "Σφηνάκια". Τα "Σφηνάκια" είναι εδώ για να μας δείξουν πώς όλα εκείνα που μας προβληματίζουν, θα πρέπει κανονικά να μας κάνουν να γελάμε."