Τέσσερα ζευγάρια κοντά στα τριάντα τους… Η ιστορία της Μαριάνα και του Νικολάς, της Μπάρμπαρα και του Χουάν Άνχελ, της Καμίλα και του Χέκτορ, της Σοφία, του Ρουμπέν και… της Κριστίνα. Όλοι αποτελούν μια αχώριστη παρέα. Τόσο αχώριστη, που οι τέσσερις άντρες διατηρούν μαζί ένα εστιατόριο με μοντέρνα κουζίνα. Σε αυτό το εστιατόριο ετοιμάζονται να γιορτάσουν την έβδομη επέτειο του έγγαμου βίου της Μαριάνα και του Νικολάς. Κανείς όμως δεν περίμενε να ακούσει αυτό που θα τους ανακοινώσει η Μαριάνα. Η απόφασή της να εγκαταλείψει τον Νικολάς και τον γιο τους, θα πέσει σαν κεραυνός εν αιθρία. Δεν είναι μόνο ο Νικολάς, που δεν μπορεί να το πιστέψει, αλλά και όλη η παρέα, που ένας - ένας αρχίζουν να καταλαβαίνουν ότι τα πράγματα μεταξύ τους δε θα είναι πλέον όπως πριν.