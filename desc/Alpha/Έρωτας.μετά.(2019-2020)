Μία ιστορία έρωτα και μυστηρίου που εκτυλίσσεται σε δύο χρόνους, σ’ ένα παρελθόν γεμάτο μυστικά και πάθη, σ’ ένα παρόν που ψάχνει απαντήσεις. Έντονες σχέσεις, δυνατά συναισθήματα, αγωνία και ανατροπές συνθέτουν μια σειρά από γεγονότα που όταν ξεκαθαρίσουν, θα φανεί αν μπορεί να υπάρξει «Έρωτας μετά».

Ένα τροχαίο. Δύο επιβάτες. Το σώμα της γυναίκας εξαφανίζεται. Ο άνδρας πέφτει σε κώμα. Μια σειρά ερωτημάτων ζητούν απαντήσεις. Τι προκάλεσε το ατύχημα; Γιατί εξαφανίστηκε η γυναίκα; Ποια είναι η σχέση τους; Η ταυτότητά τους αποκαλύπτει ότι δεν ήταν παντρεμένοι… Η αναγνώρισή τους φέρνει στην επιφάνεια το μυστικό τους: ήταν εραστές.

Τρία χρόνια πριν, η γνωριμία δύο ζευγαριών και η φιλία που ξεκίνησε μεταξύ τους, πυροδότησε μία απαγορευμένη αγάπη. Η ένοχη σχέση των δύο εραστών θα στοιχειώσει το παρόν των συντρόφων τους. Η οικογενειακή τους αρμονία ήταν μία ψευδαίσθηση. Ο πόνος βαθύς, αλλά η ανάγκη να αποκαλυφθεί η αλήθεια επιτακτική. 