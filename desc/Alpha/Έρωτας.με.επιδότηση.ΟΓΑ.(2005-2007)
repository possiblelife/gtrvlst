Ο Αντώνης Μαντούβαλος είναι ένα γεροντοπαλίκαρο που ζει σ’ ένα χωριό της Στερεάς Ελλάδας. Είναι ισχυρός παράγων του χωριού και της ευρύτερης περιοχής, αυτοδημιούργητος, είναι αυτός που με το κύρος του βγάζει το Δήμαρχο. Είναι επίσης και ιδιαίτερα γλεντζές και με τη συμπεριφορά του προκαλεί έντονες αντιδράσεις και σχόλια από τους συγχωριανούς του. Έχει έναν αδερφό, τον Κωνσταντίνο και μια αδερφή, την Αριστέα που ζουν με τις οικογένειές τους στην Αθήνα και, ουσιαστικά, περιμένουν να τον κληρονομήσουν. Όταν η οικονόμος που προσέχει το σπίτι του Αντώνη φεύγει, τη θέση της παίρνει μια νέα και όμορφη κοπέλα που προκαλεί σκάνδαλο στο χωριό, αλλά περιποιείται τον Αντώνη με τον καλύτερο τρόπο. Ενώ στην αρχή ο Αντώνης είναι αρνητικός απέναντί της, μετά αρχίζει να την ερωτεύεται και τότε αρχίζουν ακόμη μεγαλύτερα προβλήματα τόσο με τους συγχωριανούς του όσο και με την οικογένειά του που κάνει τα πάντα για να απαλλαγεί απ’ αυτήν. Μόνος σύμμαχος του Αντώνη από την αρχή είναι ο ανιψιός του, ο Πέτρος, 18 χρόνων, που κι αυτός είναι ερωτευμένος με τη νεαρή κοπέλα, αλλά αναγνωρίζει το δικαίωμα του θείου του να φτιάξει τη ζωή του όπως εκείνος θέλει.