Δύο αδέλφια, ο Χουάν και ο Αλμπέρτο, είναι ερωτευμένοι με την ίδια κοπέλα, τη γειτόνισσά τους, Βιρτζίνια. Μαζί και οι τρεις, έχουν αναπτύξει έναν ιδιαίτερο δεσμό, που δεν μπορεί να σπάσει εύκολα. Δεκαετία του ’80. Η φτωχική ζωή τους, στην εργατική συνοικία της Μαδρίτης, κάνει αυτή τη σχέση ακόμα πιο δυνατή. Όμως, τα όνειρα που τρέφει ο καθένας ξεχωριστά είναι πολύ φιλόδοξα για να τους κρατήσουν μαζί. Σύντομα, η αποφασιστική Βιρτζίνια θα γίνει μια μαχητική δημοσιογράφος. Παράλληλα, ο δυναμικός Χουάν θα ακολουθήσει το όνειρό του να γίνει επαγγελματίας μποξέρ, ενώ ο Αλμπέρτο, που διψά για γνώση και δύναμη, θα κατακτήσει μια πανεπιστημιακή θέση στο τμήμα της Νομικής. Ωστόσο, ένα απροσδόκητο γεγονός έρχεται σύντομα να απειλήσει τον παράξενο δεσμό που τους δένει, φέρνοντας αργά ή γρήγορα τον έναν απέναντι στον άλλον. Στο μεταξύ, οι πολιτικές αλλαγές στην Ισπανία είναι ραγδαίες και σαρωτικές. Οι νέες συνθήκες που προκαλούνται, τους βρίσκουν σε διαφορετικά μέτωπα: τη Βιρτζίνια ως αναγνωρισμένη δημοσιογράφο, τον Χουάν ως επικεφαλής ενός σημαντικού εργατικού συνδικάτου και τον Αλμπέρτο στα ρετιρέ της πολιτικής εξουσίας. Μέσα στη δίνη των εξελίξεων, όμως, η σπίθα του παλιού έρωτά τους δεν θα αργήσει να γίνει η πιο επικίνδυνη πυρκαγιά.