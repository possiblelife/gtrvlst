Ο Νίκος και ο Μπιλ είναι δύο απατεώνες, φίλοι και συνέταιροι, που βασική τους απασχόληση είναι οι πλούσιες χήρες. Συνηθισμένη τους τακτική: εντοπίζουν την κηδεία, θρηνούν, πλησιάζουν τη χήρα και ισχυρίζονται ότι ήταν κολλητοί του εκλιπόντος. Της αφήνουν την κάρτα «Ιδιωτικαί έρευναι» και της λένε να επικοινωνήσει μαζί τους. Αυτή στην αρχή ταράζεται αλλά στη συνέχεια σίγουρα γοητεύεται από αυτούς. Τότε βρίσκουν την ευκαιρία και αρχίζει η οικονομική αφαίμαξη με ποικίλους τρόπους. Ο Νίκος είναι ο «φιλόσοφος» της ζωής που συχνάζει στα πιο in μέρη της Αθήνας, κυκλοφορεί με πανάκριβα αυτοκίνητα και είναι πάντα με πολύ ωραίες υπάρξεις, κατά προτίμηση μοντέλα. Ο φίλος και βοηθός του, ο Μπιλ, είναι νεότερος στη δουλειά, πιο αγαθός και πιο ευαίσθητος. Όλα αυτά, όμως, θα αλλάξουν όταν θα τους πλησιάσει η Βίκυ, μια νέα και όμορφη κοπέλα που σκοπό έχει να τους εκδικηθεί που εξαπάτησαν και πλήγωσαν βαθιά την αδερφή της. Οι δύο άνδρες, χωρίς να γνωρίζουν την πραγματική της ταυτότητα, θα την ερωτευθούν και θα μπουν σε μεγάλες περιπέτειες που θα ανατρέψουν τη σχέση τους αλλά και τον τρόπο που σκέφτονται.