Η Δάφνη Δαλαούρα, γέννημα θρέμμα κολωνακιώτισσα, είναι μια επώνυμη "δημοσιοσχεσίτισσα". Διευθύνει το "Celebrities Studio", που βρίσκεται πάνω στην πλατεία Κολωνακίου και αποτελεί ένα είδος παρατηρητηρίου του ελληνικού life style, γιατί για την Δάφνη, Ελλάδα..είναι το Κολωνάκι. Η Δάφνη στα νεανικά της χρόνια ήταν πρώτη στις καταλήψεις, στις disco και στα κοινόβια της Μυκόνου. Τώρα, στα 45 της, με τα ίδια μυαλά προσπαθεί να τα βγάλει πέρα τόσο με τις επαγγελματικές της υποχρεώσεις όσο και με την 17χρονη κόρη της Φλωρεντία, που δυστυχώς για αυτήν, βγήκε επιμελής, φιλότιμη, απαιτητική και ο αυστηρός κριτής της μητέρας της. Δίπλα της η αγαπημένη φίλη της από το Λύκειο και το Πανεπιστήμιο η Κλαίρη, εύπορη, άεργη και γκλάμουρους. Είναι η «κακιά παρέα»της Δάφνης γιατί την παρασύρει σε ξενύχτια και κραιπάλες. Η Δάφνη έχει έντονο άγχος για τη καριέρα της, το ρόλο της σαν μάνα, παρακολουθεί παθιασμένα τις τάσεις της μόδας και οτιδήποτε καινούργιο (βελονισμούς, τάι-τσι, γιόγκα, φενγκ-σούι και άλλα παρόμοια) και ντύνεται με τρόπο που μόνο από ένα τυφλό θα περνούσε απαρατήρητη. Για οποιοδήποτε πρόβλημα μικρό ή μεγάλο, πάντα στο πλευρό της βρίσκεται η ψυχίατρός της, διακεκριμένη επιστήμων, κυνική και σνομπ, κολωνακιώτισσα κι αυτή φυσικά, που την στηρίζει, την καθοδηγεί και μάλλον την κάνει χειρότερα. Ο πρώην άντρας της και πατέρας του παιδιού της, Αλέξης Σταματόπουλος συγκαταλέγεται ανάμεσα στο κύκλωμα των επώνυμων δικηγόρων της Αθήνας. Είναι ξενέρωτος σε βαθμό κακουργήματος, πολιτικοποιημένος (πότε αριστερά, πότε δεξιά), κερδίζει πάντα τις υποθέσεις που αναλαμβάνει, και δε χάνει ευκαιρία να παρεμβαίνει σε τηλεοπτικές εκπομπές αερολογώντας και υποστηρίζοντας τους πελάτες του. Η γυναίκα του Αλέξη, η Τέτη, μοντέλο και πολύ όμορφη, είναι απαραίτητο συμπλήρωμα της δημόσιας εικόνας του Αλέξη. Η Τέτη, που δε βάφει ξανθά τα μαλλιά της, αποτελεί περίτρανη απόδειξη ότι χαζές δεν είναι μόνο οι ξανθές... Η θεοπάλαβη γραμματέας της Δάφνης, η Ξανθή έχει και το όνομα και τη χάρη. Ο περίγυρος της Δάφνης, ο Λάκης Λαζόπουλος, επώνυμοι τραγουδιστές (Έλενα Παπαρίζου), ένας ευαίσθητος ελληνοαμερικανός με τηλεπαθητικές ικανότητες (Άκης Σακελλαρίου), ένας υστερικός μόδιστρος (Ευταξίας), ένας κομμωτής (Θέμης) που ονειρεύεται να γίνει drug queen, ανταγωνιστές δημοσιοσχεσίτες κλπ, πλαισιώνουν τους ήρωές μας και μπλέκονται μαζί τους σε καθημερινές ιστορίες που σατιρίζουν την ζωή και τις σχέσεις στο μικρόκοσμο της "Πιάτσας Κολωνάκι".