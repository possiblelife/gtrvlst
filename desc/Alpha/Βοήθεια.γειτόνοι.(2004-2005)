Ο Χάρης Ρώμας (ιδιοκτήτης), ο Ηλίας Λογοθέτης (παπάς), ο Παύλος Κοντογιαννίδης (ταξιτζής), ο Τάσος Παλαντζίδης (υδραυλικός), ο Γιάννης Καπετάνιος (χασάπης), αλλά και η Νεφέλη Ορφανού (παπαδιά), η Σόφη Ζαννίνου (συνταξιούχος της Λυρικής), ο Γιώργος Κοτανίδης (πρώην υποφήφιος βουλευτής), η Γιάνκα Αβαγιανού (μοδίστρα), η Κατερίνα Λούρη (φιλόλογος), ο Χρήστος Πλαϊνης (παπαροκάς), αλλοδαποί, γυμνάστριες, τραγουδίστριες, νοικοκυρές, παιδιά, μωρά κι ένας σκύλος είναι μερικοί από τους παράξενους ενοίκους μιας πολυώροφης πολυκατοικίας. Αποξενωμένοι, όπως συνηθίζεται στις μέρες μας, οι γείτονες του σίριαλ δεν ανταλλάσσουν ούτε μια καλημέρα. Οι πόρτες ανοίγουν και οι μάσκες πέφτουν μόνον όταν το συμφέρον τους..χτυπάει το κουδούνι. Μέσα σε ένα πρωί το κακό γίνεται και όλα αλλάζουν για τους ενοίκους της πολυκατοικίας της στάσης Καπετάνιου. Μια μεγάλη αλυσίδα σούπερ μάρκετ ενδιαφέρεται να αγοράσει το κτίριο για να στεγάσει το καινούργιο υποκατάστημά της. Τότε αρχίζουν τα μπερδέματα, καθώς οι ήρωες της σειράς καλούνται να πάρουν μια κοινή απόφαση. Έτσι, άλλοι γίνονται φίλοι, άλλοι εχθροί και άλλοι εραστές, συνωμότες, σπιούνοι και αεριτζήδες, ηθικοί και ηθικολόγοι, φωνάζοντας όμως με μια φωνή «Βοήθεια, γειτόνοι!»...