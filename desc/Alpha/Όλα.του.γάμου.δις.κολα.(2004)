Η Ράνια, χωρίς να το γνωρίζει κανείς από το οικογενειακό της περιβάλλον, παρά μόνο η κολλητή της φίλη, Νότα, εργάζεται ως λογίστρια σε έναν καμουφλαρισμένο οίκο ανοχής. Ο οίκος ανοχής εμφανίζεται με την βιτρίνα μαγειρείου για επιλεγμένους πελάτες μιας και η ιδιοκτήτρια του, η Μάτα, έχει φυλακιστεί για μαστροπεία στο παρελθόν και το μαγειρείο της εξασφαλίζει το άλλοθι να μην έχει ξανά μπλεξίματα με την αστυνομία. Στον ίδιο χώρο εργάζεται, σε βοηθητικές δουλειές, ένας Κούρδος λαθρομετανάστης, ο Μανόλης, με τον οποίο η Ράνια έχει αναπτύξει μια σχεδόν αδελφική σχέση. Ο Μανόλης είναι ο προστατευόμενος της. Η Ράνια είναι αρραβωνιασμένη με το Φώτη, έναν άντρα ακραίων αντιλήψεων, υπάλληλο σούπερ-μάρκετ, που προβάλλει έντονα το ρατσισμό του. Παραμονή του γάμου της η Ράνια πηγαίνει σε πάρτι που έχουν οργανώσει οι εργαζόμενες του οίκου ανοχής και η Νότα. Ξημερώματα, ανήμερα του γάμου η Ράνια και οι φίλες της, μετά το ολονύχτιο πάρτι, τρώνε πρόχειρο φαγητό σε υπαίθρια καντίνα. Την ίδια στιγμή, μπροστά στα μάτια τους, γίνεται μια επιχείρηση «σκούπα» της αστυνομίας μαζεύοντας λαθρομετανάστες από τις στάσεις λεωφορείων και όσοι δεν έχουν άδεια παραμονής οδηγούνται στην κλούβα με σκοπό την απέλαση. Ένας από τους λαθρομετανάστες είναι ο Μανόλης. Η Ράνια, χωρίς να σκεφτεί στιγμή τις συνέπειες, τρέχει να γλιτώσει το Μανόλη από τα χέρια της Αστυνομίας. Οι αστυνομικοί προσπαθούν να την συνεφέρουν και να την απομακρύνουν αλλά η ίδια δεν καταλαβαίνει τίποτα. Πάνω στην αγωνία της να ελευθερώσει το Μανόλη κάνει μια δήλωση που αλλάζει τη ροή της προσωπικής της ιστορίας. Λέει στον επικεφαλής της επιχείρησης ότι ο Μανόλης είναι σύζυγος της! Και καλείται την ίδια μέρα να παρουσιαστεί στο αστυνομικό τμήμα και να καταθέσει τα χαρτιά που πιστοποιούν τα λεγόμενα της. Με απόσταση λίγων ωρών, η Ράνια, παντρεύεται δυο φορές την ίδια μέρα. Πρώτα με πολιτικό γάμο το Μανόλη και στη συνέχεια το Φώτη!