Στην Ρόδο, πριν αρκετά χρόνια, η μικρή Αλεξία ζούσε ευτυχισμένη με τους γονείς της, τον Ιάκωβο και την Χαρίκλεια. Όλα κυλούσαν ήρεμα μέχρι την στιγμή που μοιραία γεγονότα  διαδέχονται το ένα το άλλο και βαραίνουν το αρχοντικό της οικογένειας Στεργίου. Ο πατέρας της Αλεξίας εγκαταλείπει την οικογένειά του, φεύγει στη μακρινή Ινδία και η μητέρα της δεν αντέχει και πεθαίνει. Ο κόσμος του μικρού κοριτσιού αλλάζει, η αυστηρή γιαγιά είναι ο μόνος συγγενής της πλέον. Μοναδική αχτίδα φωτός στη ζωή της, η Βέρα, η οικονόμος του σπιτιού, και οι τρεις φίλοι της, ο Μάξιμος, ο Ανδρέας και ο Ίωνας. Σήμερα, η Αλεξία νέα γυναίκα πια, ερωτευμένη από χρόνια με τον Μάξιμο, ο οποίος την έχει πληγώσει βαθιά, είναι έτοιμη να του δώσει μία δεύτερη ευκαιρία. Μερικές φορές όμως, ο πρίγκιπας του παραμυθιού αποδεικνύεται μία ψευδαίσθηση και η Αλεξία για άλλη μια φορά προδίδεται από τον Μάξιμο. Ο Νικηφόρος Απέργης, ο σατανικός πατέρας του Μάξιμου κινεί τα νήματα της δολοπλοκίας και δε σταματά ούτε όταν κινδυνεύει η ευτυχία του ίδιου του παιδιού του. Η περιουσία της Αλεξίας ήταν πάντα στο στόχαστρό του, πολύ περισσότερο τώρα που τα χρέη τον έχουν πνίξει. Η γιαγιά της Αλεξίας, η Δέσποινα, προσπαθεί να την προστατεύσει, αλλά δεν θα προλάβει, αφού ένα βράδυ βρίσκεται δολοφονημένη. Παρηγοριά και λιμάνι στην ταραγμένη ζωή της Αλεξίας, οι δύο παιδικοί της φίλοι, ο Ανδρέας και ο Ίωνας. Ένας από τους δύο θα κληθεί να σώσει το πιο πολύτιμο πράγμα στη ζωή της φίλης τους, το γιο της. Παράλληλα με τη ζωή της Αλεξίας, στην Κύπρο έχει μεγαλώσει φτωχή και βασανισμένη η ετεροθαλής αδελφή της, η Νίκη, εννέα χρόνια μικρότερή της. Η ψυχή της κοπέλας έχει δηλητηριαστεί από την πικρία της μητέρας της και της γιαγιάς της για τον άγνωστο άντρα που κατέστρεψε τις ζωές τους. Στο κρεβάτι του πόνου, όταν η μητέρα αρρωσταίνει βαριά, η Νίκη ορκίζεται να πάρει εκδίκηση για αυτόν και την οικογένειά του. Το όνομα του άνδρα είναι Ιάκωβος Στεργίου και πρόκειται για τον πατέρα της Αλεξίας, ο οποίος δεν έχει πεθάνει αλλά ζει στην Ινδία προσπαθώντας να λησμονήσει και να λησμονηθεί. Βασανισμένος από τύψεις, όταν μαθαίνει ένα τραγικό γεγονός αποφασίζει να επιστρέψει για να σώσει τις κόρες του, την Αλεξία και την Νίκη. Θα τα καταφέρει ή μήπως για κάποιους είναι ήδη πολύ αργά; Θα μπορέσει να διορθώσει τα λάθη που σημάδεψαν τις ζωές όλων; Και άραγε ποιο θα είναι το κόστος; 