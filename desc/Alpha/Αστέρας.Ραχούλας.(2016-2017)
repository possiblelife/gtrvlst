Στην μια μεριά του γηπέδου ο Αστέρας. Η ιστορική επαρχιακή ομάδα της Ραχούλας με πρόεδρο και εμψυχωτή τον τσιγκούνη Μπάμπη Καραγκούνη, η οποία χωρίς παπούτσια και μπάλες δέχεται τις ήττες με όποια αξιοπρέπεια της έχει απομείνει. Φέτος, όμως, τα ψέματα τελειώνουν. Φέτος υπάρχει σαν έπαθλο ένα υπερσύγχρονο γήπεδο που όποιος το κερδίσει, σώζεται! Από την άλλη το αδίστακτο Παραδείσι και η ομάδα του «Κεραυνός» με επικεφαλής τον φθονερό Ανέστη Σκυρογιάννη και την αιμοβόρα γυναίκα του, την Γιώτα, που χρησιμοποιούν όλα τα νόμιμα και παράνομα μέσα για να εξαφανίσουν οριστικά τη Ραχούλα! Οι κάτοικοι της Ραχούλας συσκέπτονται και αποφαίνονται ότι «αν δεν φας θεριό, δεν θεριεύεις». Ο μόνος που μπορεί να τους βοηθήσει είναι ο Άρης Ζαγορίτης. Ένας πρώην προπονητής της Α’ Εθνικής με αρχές που δεν τις προδίδει ποτέ και καμιά φορά τις εκφράζει με… μπουνιές. Θα τον πείσουν να επιστρέψει στο χωριό και να τους βοηθήσει ή μήπως τελικά ο έρωτας θα το πετύχει;