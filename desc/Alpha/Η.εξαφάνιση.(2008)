Ο Φίλιππος κι η Αλεξάνδρα είναι ένα ευτυχισμένο ζευγάρι. Είναι παντρεμένοι 17 χρόνια, ακόμα ερωτευμένοι και έχουν δυο παιδιά, τη Νεφέλη και τον Πάνο. Όταν ο Φίλιππος παίρνει μια σημαντική δουλειά κάνει έκπληξη στην Αλεξάνδρα ένα ταξίδι στην Τυνησία. Στην Τυνησία ζει και ο Μάουρο, που είναι ένας Ελληνοϊταλός γιατρός. Ζει σ΄ ένα σπίτι απομονωμένος, αφού ένα τραγικό γεγονός απ΄ το παρελθόν τον βασανίζει και δεν τον αφήνει να συνεχίσει τη ζωή του. Όταν ο Μάουρο αποφασίζει να φύγει απ΄ την Τυνησία, ο Φίλιππος με την Αλεξάνδρα φτάνουν εκεί. Ο Μάουρο βλέπει την Αλεξάνδρα στο αεροδρόμιο και αυτή η συνάντηση θα είναι η μοιραία. Οι ζωές των τριών αυτών προσώπων θ' αλλάξουν απ' τη μια στιγμή στην άλλη, σαν η μοίρα να αποφάσισε να τους παίξει ένα παράξενο, μεταφυσικό παιχνίδι. Η Αλεξάνδρα και ο Φίλιππος ζουν στιγμές ευτυχίας στην Τυνησία. Μέχρι τη στιγμή που η Αλεξάνδρα εξαφανίζεται μυστηριωδώς σ΄ ένα παζάρι. Ο Φίλιππος την ψάχνει, πανικόβλητος προσπαθεί να την βρει σ'ένα ξένο μέρος, αβοήθητος, αλλά οι προσπάθειες του είναι μάταιες.