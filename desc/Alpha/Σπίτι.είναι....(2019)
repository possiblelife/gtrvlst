Σπίτι είναι… ένας πυροσβέστης, μία εργασιομανής, δύο πρώην σύζυγοι, μία πρώην πεθερά, τρία παιδιά, ένας αδερφός, ένας φίλος, μία γραμματέας και μία κολλητή.

Το «Σπίτι είναι…», έρχεται από την Δευτέρα 30 Σεπτεμβρίου και κάθε Δευτέρα και Τρίτη στις 21:00. Στην καινούρια οικογενειακή κωμωδία του Alpha, ένα φαινομενικά αταίριαστο ζευγάρι προσπαθεί να γνωριστεί, να εξελιχθεί, να αγαπηθεί… εφόσον βέβαια οικογένειες, φίλοι και δουλειές τους αφήσουν σε ησυχία!

Η Ράνια είναι μια γυναίκα αφοσιωμένη στην καριέρα της. Ανεξάρτητη, δυναμική και ελεύθερη… ακόμη και όταν είναι σε σχέση. Μέχρι τώρα δεν έχει συγκατοικήσει ποτέ με κανέναν, αφού συνειδητά δεν θέλει να κάνει οικογένεια.

Ο Σωτήρης απ’ την άλλη, πυροσβέστης στο επάγγελμα, είναι ένας άντρας που τον καθορίζει η οικογένεια. Πατέρας και πρώην σύζυγος 24 ώρες το 24ωρο. Στα 18 του απέκτησε παιδί με την τότε κοπέλα του, την οποία και παντρεύτηκε, μπαίνοντας στα βάσανα του γάμου και του χωρισμού από μικρός. Στη συνέχεια είπε να το ξαναδοκιμάσει και ξαναπαντρεύτηκε, έκανε άλλα 2 παιδιά και ξαναχώρισε.

Λίγο μετά τα 40 τους αυτοί οι δύο, φαινομενικά τόσο διαφορετικοί, άνθρωποι ερωτεύονται. Ερωτεύονται πολύ. Όχι, ο Σωτήρης αυτή τη φορά δεν σκέφτεται το γάμο, ούτε καν τη συγκατοίκηση. Ούτε φυσικά και η Ράνια. Όμως η ζωή έχει χιούμορ και τους αναγκάζει να ζήσουν στο ίδιο σπίτι, και πιο συγκεκριμένα στο σπίτι της Ράνιας, μιας και του Σωτήρη κάηκε ολοκληρωτικά. Η Ράνια σε αυτή τη συγκατοίκηση δεν είναι μόνη με τον Σωτήρη, καθώς ο Σωτήρης δεν είναι ποτέ μόνος. Με τον έναν ή τον άλλον τρόπο καταφέρνουν παιδιά, πρώην σύζυγοι και πεθερικά, κολλητοί και συγγενείς να εισβάλουν στο σπίτι και τη ζωή τους. Αποτέλεσμα; Χάος! Ή μήπως όχι; Θα καταφέρει η Ράνια να διατηρήσει την τακτοποιημένη ζωή που τόσο αγαπά ή θα αγαπήσει περισσότερο αυτή την εναλλακτική και τεράστια οικογένεια που απέκτησε ξαφνικά χωρίς να το περιμένει; 