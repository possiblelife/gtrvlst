Η Τζέλα Δελαφράγκα, για την ακρίβεια η “κατάρα της”, επιστρέφει! Είκοσι τρία χρόνια μετά την ταινία «Το Κλάμα Βγήκε Από Τον Παράδεισο», αφιερωμένη  στον ελληνικό κινηματογράφο, έρχεται «Η κατάρα της Τζέλας Δελαφράγκα» μια σάτιρα, φόρος τιμής στις μεγαλύτερες επιτυχίες της σύγχρονης ελληνικής τηλεόρασης, μέσα από την κωμική ματιά του δίδυμου των επιτυχιών Θανάση Παπαθανασίου – Μιχάλη Ρέππα. «Η παρωδία είναι μια γελοιογραφία του έργου στο οποίο αναφέρεται. Και εμείς 23 χρόνια μετά, επιστρέφουμε στο “Κλάμα βγήκε από τον Παράδεισο” αλλά παρωδούμε την σύγχρονη τηλεόραση», λένε οι ίδιοι οι δημιουργοί. Πελοπόννησος, σήμερα. Ανάμεσα σε δύο χωριά, την Άνω και Κάτω Παπαριά εξελίσσεται μία ιστορία αγάπης Ρωμαίου και Ιουλιέτας… από εκεί και πέρα, τίποτα δεν θα μείνει όρθιο! Αδίστακτοι επιχειρηματίες, διαπλοκή, οικογενειακή αλλοτρίωση, επαγγελματίες δολοφόνοι, εκβιασμοί, απαγωγές και κάθε είδους πιθανή και απίθανη ανατροπή θα συμβεί σε αυτή τη σειρά. Ας είναι καλά το “Τζέλα Δ” και τα φουγάρα του, γιατί μπορεί ο αδέκαστος δικηγόρος Στέφανος Μπάρας να συνταξιοδοτήθηκε εις τας Αθήνας, αλλά η κατάρα της Τζέλας θα παραμείνει εις τους αιώνας.