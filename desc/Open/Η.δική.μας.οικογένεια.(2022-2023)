Ο Δημήτρης είναι ένας περιζήτητος, γοητευτικός εργένης, πρώην οδηγός αγώνων μότο κρος που σήμερα είναι ιδιοκτήτης μια εταιρείας που ασχολείται με events, αγώνες μότο κρος και αξεσουάρ μηχανών. Ο συνέταιρος του, και πρώην ομόσταβλός του, Σέργιος αντίθετα είναι ένας οικογενειάρχης, παντρεμένος με τη Μαργαρίτα και έχουν μαζί 4 παιδιά. Η Αγγελική είναι μια δημοσιογράφος που αρθρογραφεί σε ένα site γυναικείου περιεχομένου, αλλά παράλληλα η μεγαλύτερη έρευνα της έχει επικεντρωθεί στο να βρει την κόρη που γέννησε πριν από 17 χρόνια αλλά αναγκάστηκε να τη δώσει για υιοθεσία. Αυτό που θα αποκαλύψει σύντομα είναι πως η κόρη αυτή, είναι η Νεφέλη, η μεγάλη κόρη του Σέργιου που έχουν υιοθετήσει με τη Μαργαρίτα πριν κάνουν τα δικά τους παιδιά. Η Αγγελική εντοπίζει την κόρη της και προσεγγίζει τη Μαργαρίτα ώστε να κανονίσει να τη γνωρίσει επιτέλους από κοντά. Όμως η μοίρα έχει άλλα σχέδια. Ένα τραγικό αεροπορικό δυστύχημα, όπου στο αεροπλάνο επέβαιναν ο Σέργιος και η Μαργαρίτα θα ανατρέψει τις ζωές όλων. Η Αγγελική θα πρέπει να βρει τον τρόπο να βάλει στη ζωή της την κόρη της, Νεφέλη, και ο Δημήτρης, ο μποέμ εργένης θα βρεθεί να είναι κηδεμόνας των τεσσάρων παιδιών του φίλου του, Σέργιου. Τίποτα δεν θα είναι εύκολο όμως, ούτε για την Αγγελική ούτε για τον Δημήτρη. Η Αγγελική θα πρέπει να αλλάξει άρδην συνήθειες και τρόπο ζωής για να κρατήσει μυστική την ταυτότητά της, από τη στιγμή που θα προσληφθεί ως οικιακή βοηθός από τον Δημήτρη ώστε να έχει μια βοήθεια και στο μεγάλωμα των 4 παιδιών του φίλου του.