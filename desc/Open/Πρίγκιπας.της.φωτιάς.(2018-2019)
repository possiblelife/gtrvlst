Τρεις παιδικοί φίλοι, ο Ανδρέας Τσακίρης, ο Σταύρος Κομνηνός και ο Αλέξανδρος Μωραίτης. Μαζί τους ένα όμορφο κορίτσι η Βέρα, το μήλον της έριδας για τον Ανδρέα και για τον Αλέξανδρο. Ο έρωτας του Ανδρέα θα την κερδίσει αλλά και θα την διαλύσει όταν το συμφέρον θα τον οδηγήσει να την εγκαταλείψει για την πάμπλουτη Ευγενία, τη στιγμή που κυοφορεί τον καρπό του ανεκπλήρωτου έρωτά της. Ο Ανδρέας και η Ευγενία θα φέρουν επίσης στο κόσμο ένα παιδί, τη Μάγια. Ο Αλέξανδρος, πιο στωικός, υπομονετικός, θα αδράξει την ευκαιρία, θα την «αγκαλιάσει», θα την παντρευτεί και θα μεγαλώσει το παιδί της, τη Μαριάννα (πρωταγωνίστρια), σαν να είναι δικό του παιδί. Οι σχέσεις των δύο φίλων διαλύονται. Ο μόνος συνδετικός κρίκος ανάμεσά τους είναι ο Σταύρος, ο οποίος με τη σειρά του παντρεύεται τη Χριστίνα και αποκτούν ένα παιδί το Μίλτο. Τα χρόνια έχουν περάσει και ο Ανδρέας εξελίσσεται σε ένα μεγάλο επιχειρηματία με αρκετές βρομοδουλειές στο ενεργητικό του. Ο Αλέξανδρος -που δεν έχει ξεχάσει ποτέ το παρελθόν- τις ανακαλύπτει και αποφασίζει να τις βγάλει στο φως. Ο Ανδρέας ενημερώνεται για τις προθέσεις του, πανικοβάλλεται  και στέλνει τον μικρότερο αδερφό του Ηρακλή να τον εκβιάσει. Μία εντολή που δεν θα εισακουστεί, θα ανοίξει τον ασκό του Αιόλου με ολέθριες συνέπειες. Ένας φόνος, ένα σπίτι που καίγεται έχοντας τρία θύματα και η εκδίκηση που γεννιέται από τις στάχτες. Καλά κρυμμένα μυστικά που έρχονται στην επιφάνεια και φέρνουν ανατροπές φέρνουν την εκδίκηση γιατί τα τραύματα είναι ανεπούλωτα. Και μέσα σε όλα αυτά, ο έρωτας ο λυτρωτικός, ο ανεκπλήρωτος, ο απαγορευμένος, ο ακραίος, που έρχεται σαν κάθαρση αλλά και σαν απειλή. 