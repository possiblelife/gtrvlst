Ο έρωτας του Μάρκου, ενός μηχανικού αυτοκινήτων και της Αλεξάνδρας, μιας ράφτρας, που αρχίζει στην Αθήνα το 1955 με τις πιο απλές, καθημερινές και ευοίωνες προοπτικές, φτάνει να γίνει η αιτία μιας τεράστιας αντιπαράθεσης κάπου στη Μεσσηνία, σε αγροτική περιοχή με μεγάλα τσιφλίκια. Όλη η περιοχή συγκλονίζεται από τον πόλεμο που ξεσπάει εξαιτίας αυτού του έρωτα. Μια δολοφονία για λόγους τιμής φέρνει το ζευγάρι σε μια απόμακρη επαρχία. Κρύβονται σ’ ένα μεγάλο τσιφλίκι ως εργάτες γης. Κανείς δεν ξέρει ότι είναι ζευγάρι. Αυτό οδηγεί σε παρεξηγήσεις και την προοπτική λάθος σχέσεων. Γεννιούνται ίντριγκες και υπόγειες κόντρες. Ο άρχοντας της περιοχής, Ιάσωνας Δεμερτζής ερωτεύεται με πάθος την Αλεξάνδρα. Όταν εκείνη χάνει τον Μάρκο, που καταδικάζεται για δολοφονία, την παντρεύεται αγνοώντας ότι εκείνη είναι έγκυος. Ο Μάρκος βγαίνοντας από την φυλακή βάζει σκοπό στη ζωή του να εκδικηθεί. Για να το πετύχει αυτό θα καταφέρει να γίνει εξίσου ισχυρός με τον αντίπαλό του. Ο πόλεμος μεταξύ τους θα είναι πόλεμος ως το τέλος. Όταν τα όνειρα γκρεμίζονται και όταν οι αθώοι αδικούνται, τότε η εκδίκηση είναι ο μόνος δρόμος…