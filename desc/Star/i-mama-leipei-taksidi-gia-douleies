Τι συμβαίνει όταν ένας χωρισμένος πατέρας αναγκάζεται να συγκατοικήσει με την πρώην πεθερά του Άντζι (Καίτη Κωνσταντίνου), όσο η μητέρα των παιδιών του λείπει σε «ταξίδι για δουλειές;»

Και τι μπορεί να κάνει όταν εκείνη, που τον αντιπαθεί φρικτά και υπήρξε η αιτία του χωρισμού του, γίνεται φίλη με τη μητέρα της τωρινής του αγαπημένης, ενώ ο κολλητός του ζει στο δικό του μαγικό κόσμο;

Ο Χρήστος (Λεωνίδας Καλφαγιάννης) είναι διαζευγμένος, ιδιοκτήτης ενός μίνι μάρκετ και πατέρας δύο παιδιών, τα οποία βλέπει το Σαββατοκύριακο. Στην Κύπρο βρέθηκε ως "ερωτικός μετανάστης", όπως του αρέσει να λέει, ακολουθώντας τη Ζωή (Άννα Μονογιού).

Όμως το παραμύθι δεν είχε χαρούμενο τέλος. Η μεγάλη επιθυμία της Ζωής για καριέρα, αλλά και η πρώην πεθερά του, η Άντζι (Καίτη Κωνσταντίνου), ψυχαναλύτρια και πάμπλουτη, αποτέλεσαν τις δύο βασικές  αιτίες του χωρισμού του.

Τώρα, ο Χρήστος διατηρεί δεσμό με τη Φανή (Μένια Μαθιουδάκη), που είναι η χαρά της ζωής, φύση αισιόδοξη και προσπαθεί να τα βγάλει πέρα σε όλους τους τομείς.  Για άλλη μια φορά τα προβλήματα στην προσωπική του ζωή προέρχονται από μια… μέλλουσα πεθερά, την Τζένη (Φωτεινή Μπαξεβάνη), μητέρα της Φανής. Η Τζένη, που είναι κομμώτρια στο επάγγελμα, γκρινιάζει συνεχώς γιατί φοβάται πως η κόρη της δεν θα γίνει ποτέ νύφη.

Ευτυχώς για τον Χρήστο, που υπάρχει και ο κολλητός του φίλος, ο Μάρκος (Άρης Σερβετάλης), ο οποίος διατηρεί ένα καφέ-μπαρ-ρεστοράν και ειδικεύεται στα κοκτέιλ, τις γυναίκες και τις θεωρίες συνομωσίας! Βοηθός του είναι ο κινέζικής καταγωγής Τσίου Γουάϊ (Γιάννης Πάτσης), άσσος στις πολεμικές τέχνες και το κινέζικο φαγητό!

Όλα ανατρέπονται όταν η Ζωή αναγκάζεται λόγω της δουλειά της να λείψει για ένα χρόνο στο Καζακστάν!

Και τα παιδιά τι θα γίνουν;

Η Άντζι αρνείται να έχει την αποκλειστική ευθύνη των εγγονιών της, γιατί έχει τη δική της ζωή και καριέρα. Τους ασθενείς της, τη γιόγκα της, τα φλέρτ, τις δεξιώσεις, τα ταξίδια αυτογνωσίας.  Έτσι, η μόνη λύση, που απομένει, είναι ο Χρήστος να επιστρέψει στο σπίτι της πρώην συζύγου του και να συγκατοικήσει με τα παιδιά του και την πρώην πεθερά του.

Αυτή η προοπτική της παράξενης συγκατοίκησης ενθουσιάζει τους έφηβους Ντία (Μαρίλια Χαριδήμου) και Ορφέα (Βασίλης Ντάρμας), γιατί με τον πατέρα τους περνάνε «ζάχαρη», όπως λένε, χωρίς πρέπει και μη, και φυσικά όπως όλα τα παιδιά ελπίζουν ενδόμυχα, ότι με το να επιστρέψει ο πατέρας σπίτι, υπάρχει ελπίδα να τα ξαναβρούν οι γονείς τους.

Οι συγκρούσεις ανάμεσα στον Χρήστο και την Άντζι είναι διαρκείς και έντονες, πόλεμος κανονικός. Αλλά όταν πρόκειται για το καλό των παιδιών, όπως για να ξεφορτωθούν κάποιο νέο φλερτ της Ντίας ή να προσπαθήσουν να αποκρυπτογραφήσουν τι έχει στο μυαλό του ο Ορφέας, γαμπρός και πεθερά αναγκάζονται να συμμαχήσουν και έχουν σχεδόν πάντα το επιθυμητό αποτέλεσμα!

Τα γυρίσματα έχουν πραγματοποιηθεί στην Κύπρο.

ΣΕΝΑΡΙΟ: Άννα Χατζησοφιά

Εκτέλεση παραγωγής: Koumides Productions