Ερωτική κομεντί, που ολοκληρώνεται σε 23 επεισόδια. Ο Μανόλης είναι ένας γενναίος, αλλά και ευαίσθητος ψαράς από την Κρήτη. Βαθιά πικραμένος, επειδή τον εγκατάλειψε η κοπέλα του, αποφασίζει να φύγει από το χωριό του και να πάει να δουλέψει στη Μύκονο με το άλλοθι να συντηρεί τη χήρα αδελφή του και τα τρία της παιδιά. Ένα βράδυ, όμως, ψαρεύοντας ανοιχτά της Μυκόνου, πιάνεται στα δίχτυα του μια γυμνή γυναίκα. Είναι η Λίνα Καρόλου, κόρη μεγαλοεφοπλιστή, που κάνει κρουαζιέρα στα νησιά με το κότερό της. Η πάμπλουτη κοπέλα είχε αποφασίσει να βουτήξει από τη θαλαμηγό της για ένα μπάνιο στα νερά του Αιγαίου. Μετά την περιπέτειά της, δίνει διαταγή στους φρουρούς της να χτυπήσουν τον Μανόλη και να βουλιάξουν τη βάρκα του. Έτσι ο ήρωάς μας αναγκάζεται να επιστρέψει στην Κρήτη και ορκίζεται ότι θα πάρει εκδίκηση. Ύστερα από κάποιο άλλο δυσάρεστο περιστατικό, ο Μανόλης και η Λίνα ξανασυναντιούνται κάτω από περίεργες συνθήκες και η αρχική σύγκρουσή τους καταλήγει σε έναν μεγάλο έρωτα. Η ιστορία θυμίζει κάτι από το έργο του Σαίξπηρ «Η στρίγγλα που έγινε αρνάκι».