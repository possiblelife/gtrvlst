Η Λουτσία είναι μια κεφάτη, αισιόδοξη και εργατική κοπέλα, η οποία εργάζεται ως οδηγός λεωφορείου για να βοηθήσει την οικογένειά της. Οι δρόμοι της λαμπερής και συγχρόνως σκληρής πόλης του Μαϊάμι έχουν αποδειχθεί το καλύτερο σχολείο για τη Λουτσία, αφού την έχουν διδάξει να μη χάνει την ψυχραιμία της και να είναι διαρκώς «ετοιμοπόλεμη». Ωστόσο, βρίσκεται απροετοίμαστη μπροστά στην πιο ύπουλη αντίπαλο, μια εχθρό που εμφανίζεται από το πουθενά για να της αρπάξει το εισιτήριο της ευτυχίας και το δώρο της μεγάλης αγάπης. Η Λουτσία είναι τρελά ερωτευμένη με τον Ραούλ, έναν φτωχό και τίμιο νέο. Η σχέση τους είναι υπέροχη, χωρίς την παραμικρή σκιά, μέχρι τη στιγμή που εκείνος δέχεται να εργαστεί στην έπαυλη της οικογένειας Κομπαρούμπιας. Εκεί γνωρίζει την Κρίσταλ-εγγονή της ισχυρής Ενρικέτα Κομπαρούμπιας-μια γυναίκα με εκθαμβωτική ομορφιά και αδίστακτο χαρακτήρα, η οποία φλερτάρει τον άνδρα της αδελφής της Νατάσα. Η Κρίσταλ γίνεται σταδιακά ο χειρότερος εφιάλτης της Λουτσία, αφού βάζει σκοπό να κατακτήσει τον Ραούλ παρά τις κοινωνικές τους διαφορές. Ο Ραούλ ανταποκρίνεται στο ενδιαφέρον της, αφού αγνοεί τη μεγάλη αλήθεια: η Λουτσία είναι ξαδέλφη της Κρίσταλ και μέρος της περιουσίας των Κοβαρούμπιας της ανήκει. Ένα μυστικό που έμεινε καλά κρυμμένο επί είκοσι ολόκληρα χρόνια. Η Έλενα, μητέρα της Λουτσία, είναι κόρη της Ενρικέτα Κομπαρούμπιας. Η μητέρα της την αποκλήρωσε, όταν έμεινε έγκυος, και κατέστρεψε τον αγαπημένο της Αλεχάντρο, αναγκάζοντάς τον να ομολογήσει ένα έγκλημα που ποτέ δεν διέπραξε. Όμως, η Δικαιοσύνη, που για χρόνια είναι για τη Λουτσία ένας κοιμισμένος γίγαντας, επιτέλους ξυπνά! Ο πατέρας της βγαίνει από τη φυλακή, αναζητά την Έλενα και είναι αποφασισμένος να εκδικηθεί την Ενρικέτα. Αφού ανακτά την οικογένεια και την περιουσία του, ο Αλεχάντρο αποφασίζει να μεταμορφώσει τη Λουτσία σε μια κομψή κυρία. Στη νέα της ζωή, θα συναντήσει έρωτες, όνειρα και πρωτόγνωρες συγκινήσεις, μα κατά βάθος, θα μείνει η ίδια. Αδυνατώντας να ξεριζώσει τον μοναδικό έρωτα από την καρδιά της, η Λουτσία θα επιδιώξει την επανασύνδεση με τον Ραούλ, γιατί δυο ψυχές που συντονίστηκαν στο ρυθμό της αγάπης, θα αφανιστούν αν την απαρνηθούν.