Σε ένα ακριτικό χωριό στα σύνορα με την Αλβανία, τα Αχούρια, ζει μία αξιαγάπητη γιαγιά, η Γιαννούλα (Υρώ Μανέ), με την οικογένειά της. Η μεγάλη της εγγονή, η Ιωάννα (Λίλα Μπακλέση), επιστρέφει ύστερα από δέκα χρόνια απουσίας, λόγω σπουδών, στο πατρικό της. Την ίδια περίοδο, ένας αστυνομικός από την Αθήνα, ο Ηρακλής (Νίκος Πουρσανίδης), παίρνει δυσμενή μετάθεση στο Αστυνομικό Τμήμα του χωριού. Οι δυο τους θα συναντηθούν τυχαία και θα νιώσουν ακαριαία έλξη ο ένας για τον άλλο. Όμως, η μοίρα τους επιφυλάσσει πολλές εκπλήξεις. Αυτό που δε γνωρίζει η Ιωάννα επιστρέφοντας στο χωριό, είναι πως η οικογένειά της εμπλέκεται σε μια επιχείρηση λαθρεμπορίου. Και αρχηγός αυτής της επιχείρησης δεν είναι άλλη από τη γιαγιά της, τη Γιαννούλα. Μια φαινομενικά κλασική Ελληνίδα γιαγιά, με τη μαγειρική της, το πλέξιμό της, που, όμως, όταν μιλάει για δουλειές, την τρέμουν όλοι! Η Γιαννούλα περιμένει με ανυπομονησία την εγγονή της να επιστρέψει, για να τη διαδεχτεί στην ηγεσία, όμως η Ιωάννα δε δείχνει να ενδιαφέρεται να μπει στην παρανομία. Από την άλλη, το να εισχωρήσει η Ιωάννα στην οικογενειακή επιχείρηση, θα την φέρει αντιμέτωπη με τον Ηρακλή, ο οποίος είναι αναγκασμένος να κυνηγήσει την οικογένεια, υπό τις διαταγές του διοικητή του, που είναι ορκισμένος εχθρός της γιαγιάς Γιαννούλας. Η Γιαννούλα, που προφανώς δεν εγκρίνει τον έρωτα της Ιωάννας μ’ έναν αστυνομικό, θα επιστρατεύσει το «πρωτοπαλίκαρο» της και παιδικό φίλο της Ιωάννας, τον Νικόλα (Βασίλης Τριανταφύλλου), ελπίζοντας να καταφέρει να κερδίσει την καρδιά της και να την πείσει να αναλάβει την επιχείρηση. Ο Ηρακλής, όμως, δε θα σταματήσει να διεκδικεί την Ιωάννα και δε θα διστάσει να τα βάλει με όλους τους υποψήφιους μνηστήρες. Θα καταφέρει ο έρωτάς τους να νικήσει όλα τα εμπόδια ή θα καταλήξουν στο τέλος άσπονδοι εχθροί;