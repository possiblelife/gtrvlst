Όταν η Μαρία γεννήθηκε, η μητέρα της, πίστευε πως δεν θα ζούσε και αποφάσισε να την εμπιστευθεί σε έναν ιερέα. Η μικρή έζησε τελικά, αλλά μεγάλωσε σε ορφανοτροφείο, απ’ όπου στα 15 της το έσκασε και ζούσε στους δρόμους προσπαθώντας να επιβιώσει. Τα χρόνια περνούσαν και μια μέρα η όμορφη κοπέλα δέχεται επίθεση από έναν μεθυσμένο. Η εμπειρία αυτή της αφήνει μια βαθιά πληγή και μια άρνηση για τους άντρες. Η Μαρία βρίσκει καταφύγιο στο σπίτι μιας φτωχής γυναίκας, της Καντελαρία, που μοχθεί καθημερινά για την επιβίωσή τους. Η Καντελαρία φροντίζει τη Μαρία σαν κόρη της και εκείνη βρίσκει για πρώτη φορά την αγάπη που της έλειπε. Για να βοηθήσει αυτή την άγνωστη γυναίκα με τη μεγάλη καρδιά, η Μαρία κάνει τις πιο παράξενες δουλειές. Μια μέρα όμως καταλήγει στο δικαστήριο όπου δικαστής είναι ο ίδιος της ο πατέρας. Κανείς από τους δύο δεν φαντάζεται πως τους ενώνει μια σχέση τόσο δυνατή. Η Μαρία βρίσκει έναν σύμμαχο στο πρόσωπο του ψυχαναλυτή Χουάν – Μιγκέλ Σαν Ρομάν και εκείνος κανονίζει να μείνει στο σπίτι του. Ο Χουάν – Μιγκέλ είναι χήρος μιας και υποτίθεται ότι έχασε τη γυναίκα του σε ένα αεροπορικό ατύχημα. Η Ονέλια, η πεθερά του Χουάν - Μιγκέλ, κάνει ό,τι μπορεί για να δείξει στη Μαρία ότι είναι ανεπιθύμητη. Για να αποφύγει μια ερωτική σχέση ανάμεσα στους δύο νέους, η Ονέλια στέλνει την κοπέλα να μείνει στο σπίτι του δικαστή Πατρίτσιο Βελάρντε και της γυναίκας του Σεσίλια, δηλαδή στο σπίτι των πραγματικών της γονιών. Στο σπίτι ζει και η Στεφανία, μια πανούργα κοπέλα, η οποία έχει παρουσιαστεί στο ζεύγος Βελάρντε ως η κόρη που είχαν εγκαταλείψει. Παρά τις αντιξοότητες ο Χουάν – Μιγκέλ και η Μαρία ερωτεύονται και παντρεύονται. Το επόμενο πρωί μετά τον γάμο τους, η Μαρία ανακαλύπτει κάτι τρομερό για το παρελθόν του Χουάν – Μιγκέλ, ένα μυστικό που την αναγκάζει να τον εγκαταλείψει και να αρνηθεί να τον ξαναδεί. Λίγο αργότερα ανακαλύπτει πως είναι έγκυος, αλλά αποφασίζει να μην του αναφέρει τίποτα. Μαζί με την Καντελαρία φεύγουν από την πόλη και καταλήγουν σε ένα αγρόκτημα. Ο ιδιοκτήτης του, ο «Ελ Λεοπάρντο» ερωτεύεται τη Μαρία και είναι διατεθειμένος να την παντρευτεί και να δώσει το όνομά του στο παιδί. Η Μαρία του λέει πως είναι παντρεμένη και πως ενδιαφέρεται για εκείνον μόνο ως φίλη. Ο «Ελ Λεοπάρντο» δεν καταθέτει τα όπλα και σιγά - σιγά αρχίζει να κερδίζει την καρδιά της Μαρίας. Εκπλήσσεται όταν μαθαίνει πως ο σύζυγος της Μαρίας είναι ένας παλιός του συμμαθητής. Οι δύο άντρες θα διεκδικήσουν δυναμικά και με πάθος την αγάπη της Μαρίας...