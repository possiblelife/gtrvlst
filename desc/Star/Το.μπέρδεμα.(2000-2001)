Ο Φίλιππος, πενήντα χρονών, διευθυντής σε περιοδικά για άντρες, διατηρεί κρυφές σχέσεις με τη γραμματέα του, μια πανέμορφη κοπέλα που είχε γνωρίσει σ΄ ένα μπαρ και αποφάσισε να τη φέρει στον ίσιο δρόμο. Εκείνη δέχτηκε να τον ακολουθήσει για να γλιτώσει από μια ζωή που την οδηγούσε σε αδιέξοδο. Η μεγάλη διαφορά ηλικίας που τους χωρίζει δεν τρομάζει την κοπέλα που επιμένει να δημοσιοποιήσουν τη σχέση τους. Αυτός όμως είναι τρομοκρατημένος, σκέπτεται τι θα πει ο κόσμος, σχεδόν ντρέπεται και πάνω απ΄ όλα φοβάται να μη διασαλευτούν οι σχέσεις με την κόρη του. Η Τέτα είναι μια κοπέλα ξύπνια που δεν διανοείται ότι ο πατέρας της, στον οποίο έχει ιδιαίτερη αδυναμία, θα δημιουργούσε δεσμό με μια συνομήλική της. Για σύντροφο του πατέρα της θα ήθελε μια γυναίκα της ηλικίας του. Ο Φίλιππος φοβάται μην αποκαλυφθεί το μυστικό του στους υπαλλήλους του, στην κόρη του, στον ιδιοκτήτη του περιοδικού. Αλλά το χειρότερο του μαρτύριο είναι ότι, μη γνωρίζοντας οι άλλοι τη σχέση του με την κοπέλα, τη φλερτάρουν κι εκείνος δεν μπορεί να αντιδράσει.