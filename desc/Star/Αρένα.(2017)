Δύο δυναμικές, ταλαντούχες γυναίκες, τις ενώνουν και τις χωρίζουν οι ίδιες επιθυμίες, το ίδιο πάθος, ο ίδιος άντρας, το ίδιο αίμα! Αμάντα και Μελίσσα, δυο  ταλαντούχες γυναίκες, που μοιράζονται το ίδιο πάθος για τη μουσική, το ίδιο πάθος για δημοσιότητα και δόξα αλλά και τον ίδιο άντρα. Η κόντρα ανάμεσά τους θα πάρει εκρηκτικές διαστάσεις και θα μετατρέψει την Αμάντα εν αγνοία της, σε μια σύγχρονη Μήδεια. Η Αμάντα (Ζέτα Δούκα) δεν γνωρίζει ότι η νούμερο ένα αντίζηλός της, είναι η κόρη της! Η Μελίσσα (Νίκη Γρανά)  επίσης δε γνωρίζει ότι στο στόχαστρό της για εκδίκηση έχει βάλει τη βιολογική της μητέρα! Ο αγώνας ανάμεσα σε μάνα και κόρη, για την επικράτηση στην καρδιά του γοητευτικού Τίμου (Λεωνίδας Καλφαγιάννης) αλλά και στο μουσικό στερέωμα, θα είναι ανελέητος και θα συμπαρασύρει και όλους όσους είναι δίπλα τους. Τα μυστικά από το παρελθόν θα στοιχειώσουν το παρόν και θα σημαδέψουν το μέλλον τους. Η Μελίσσα δεν υποψιάζεται ότι στην πραγματικότητα είναι υιοθετημένη από τον Αντρέα (Κώστας Αποστολίδης), ιδιοκτήτη δισκογραφικής εταιρίας και την πρώτη του σύζυγο, Jane (Τάνια Τρύπη). Ζει μαζί του και με τη δεύτερη γυναίκα του, την Ήβη (Ελισάβετ Μουτάφη) και την κόρη τους, Μυρτώ (Χρύσα Μιχαλοπούλου). Ο έρωτας της για τον Τίμο, έναν γοητευτικό  συνθέτη -  στιχουργό, θα τη μεταμορφώσει και θα γίνει σκοπός της ζωής της. Η Αμάντα ζει με τον γιατρό σύζυγό της Σωτήρη (Χάρης Κκολός) σε έναν βαλτωμένο γάμο. Μαζί έχουν αποκτήσει μια κόρη, τη Δάφνη (Μαρτίνα Δημοπούλου). Όταν γνωρίζει τον Τίμο, τον ερωτεύεται παράφορα. Ο ανταγωνισμός, ανάμεσα στην Αμάντα και τη Μελίσσα, θα γίνει ακόμα πιο σκληρός σε όλα τα επίπεδα, όταν στο προσκήνιο θα εμφανιστεί η Ράνια (Παναγιώτα Βιτετζάκη). Εκεί η τράπουλά θα ξαναμοιραστεί και νικητές και ηττημένοι θα αλλάξουν στρατόπεδα. Μητέρα και κόρη θα θυσιάσουν τα πάντα και τους πάντες, ακόμα και τους ίδιους τους τους εαυτούς, στη μεγαλομανή δίψα τους για προσωπική αναγνώριση. Έρωτας, πάθος, ίντριγκες, μυστικά, νιάτα, στη νέα δημιουργία της  καθημερινής, οικογενειακής σειράς με την υπογραφή του Δημήτρη Αρβανίτη στο σενάριο και τη σκηνοθεσία.