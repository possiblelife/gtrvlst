Η Φρίντα, μια 35χρονη γυναίκα, τραγουδάει σε διάφορα λαϊκά μαγαζιά της επαρχίας. Αλλάζει πόλεις και νυχτερινά κέντρα κάθε φορά που βλέπει ότι πρόθεση των εργοδοτών της είναι να την εκμεταλλευτούν. Ο ρόλος του θύματος δεν της ταιριάζει. Ο Αντώνης, 20 χρονών, αγωνίζεται να ξεφύγει από τη μιζέρια και τα ασφυκτικά όρια της επαρχιακής πόλης που ζει. Για να κερδίσει κάποια χρήματα την ημέρα των Θεοφανίων πέφτει στη θάλασσα και πιάνει το σταυρό. Με την αμοιβή που κατά το έθιμο προσφέρουν θέλει να πραγματοποιήσει το όνειρο της φυγής του. Κάποια στιγμή, οι δρόμοι της Φρίντας και του Αντώνη συναντιούνται. Αυτό συμβαίνει την εποχή που ο Αντώνης υπηρετεί τη θητεία του στο στρατό. Το παράφορο ερωτικό πάθος που τους ενώνει ανοίγει αυτόματα διάφορα μέτωπα κινδύνου. Ο Αντώνης λιποτακτεί για χάρη της και μαζί φεύγουν προς άγνωστη κατεύθυνση. Ο κίνδυνος όμως παραμονεύει σε κάθε τους βήμα.