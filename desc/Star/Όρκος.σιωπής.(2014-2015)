Επίκεντρο της σειράς είναι μια επιφανής οικογένεια του Ναυπλίου, με ρίζες απ’ τη Λεμεσό. Πρόκειται για την οικογένεια του Πέτρου (Δάνης Κατρανίδης) και της Αλεξάνδρας Ασλάνη (Κάτια Δανδουλάκη), και τα τέσσερα παιδιά τους: Τον Άρη (Παναγιώτης Μπουγιούρης) και τη Σοφία (Υρώ Λούπη), παιδιά της Αλεξάνδρας από τον πρώτο της γάμο και τα παιδιά της Αλεξάνδρας και του Πέτρου: τον Έκτορα (Μάνος Ιωάννου) και τη Μαρίνα (Αντιγόνη Δρακουλάκη). Από την αρχή της ιστορίας θα μας απασχολήσει μια δολοφονία, που έγινε πριν από τέσσερις δεκαετίες. Θύμα ο Παύλος Δημοσθένους, πατέρας του Άρη και της Σοφίας, πολιτικός παράγοντας και πλούσιος επιχειρηματίας, με δραστηριότητες όχι μόνο στην Κύπρο, αλλά και στην Ελλάδα. Ο Πέτρος Ασλάνης, που ήταν στενός φίλος του Παύλου, είναι τώρα μεγάλος οικονομικός παράγοντας στην Ελλάδα και την Κύπρο. Βασίστηκε στην περιουσία της Αλεξάνδρας αλλά την «αυγάτισε», όπως συνηθίζει να λέει συχνά. O Πέτρος και η Αλεξάνδρα όμως κρατάνε κρυμμένα κάποια μυστικά, σαν να είναι δεμένοι με «όρκο σιωπής». Και δεν είναι οι μόνοι. Η σκοτεινή ιστορία, που θα αρχίζει να φωτίζεται, έχει πολλά παρακλάδια σε Ελλάδα και Κύπρο. Ο άδικος χαμός του πατέρα του έχει σημαδέψει τον Άρη, που έχει περάσει τη ζωή του προσπαθώντας να μάθει ποιος πραγματικά τον σκότωσε. Αυτή η εμμονή έχει δημιουργήσει συγκρούσεις και διχόνοιες ανάμεσα σε αυτόν και τα άλλα μέλη της οικογένειας, καθώς υπάρχουν πράγματι πολλά ερωτηματικά και σκοτεινές πτυχές, τις οποίες όμως κανείς δε δείχνει διατεθειμένος να απαντήσει. Όσα έγιναν στο παρελθόν, θα τα παρακολουθήσουμε από την αρχή, κομμάτι-κομμάτι, σαν flash back, παράλληλα με τη ζωή και την πορεία σήμερα,  όσων,  με τον ένα ή με τον άλλο τρόπο, είχαν παίξει ρόλο στη διαμόρφωση τους τότε. Αλλά και όσων, άθελα τους, θα βρεθούν μπλεγμένοι στο κουβάρι, που θα αρχίσει να ξετυλίγεται και που θα καθορίσει τη ζωή τους. Η σχέση του Άρη και της Ηλέκτρας (Κατερίνα Μισιχρόνη): Ένας ανομολόγητος έρωτας ενός παντρεμένου άντρα με μια γυναίκα, που ίσως έχει το κλειδί για τα κομμάτια του παζλ, που του λείπουν, για να εξιχνιάσει, έστω και μετά από σαράντα χρόνια, το μυστήριο της δολοφονίας του πατέρα του. Η παράνομη ερωτική ιστορία του Έκτορα και της Ελένης (Μαρία Κορινθίου): Μιας γυναίκας, που απατά τον άντρα της με τον αδελφό του, χωρίς να υποψιάζεται ότι εκείνος τη χρησιμοποιεί. Ο προσωπικός αγώνας της Σοφίας, που γεννήθηκε και μεγάλωσε μέσα σε μια συνομωσία. Παρακολουθούμε τα προβλήματα και  τις περιπέτειές της στην προσπάθεια να απελευθερωθεί. Αυτές είναι κάποιες από τις ανθρώπινες ιστορίες, που θα βρίσκονται συνεχώς στο προσκήνιο, παράλληλα με τον αγώνα του Πέτρου και της Αλεξάνδρας να εμποδίσουν την αποκάλυψη των μυστικών, που τους βαραίνουν.  Φιλοδοξίες, νεανικοί έρωτες, πάθη, ακόμα και εγκλήματα. Και βέβαια συνεχείς ανατροπές.