Η Πηνελόπη Μουρίκη (Σμαράγδα Καρύδη), εργάζεται ως καθαρίστρια σε αστυνομικό τμήμα, στη Διεύθυνση Εγκλημάτων κατά Ζωής της Ελληνικής Αστυνομίας. Ένα βράδυ, πέφτει τυχαία πάνω στα στοιχεία του φακέλου μίας πρόσφατης δολοφονίας. Τα διαβάζει και παρεμβαίνει στα συμπεράσματα της έρευνας, κάνοντας πολύ σημαντικές διορθώσεις. Το επόμενο πρωί, ο υπαστυνόμος Αργύρης Καλατζής (Νίκος Κουρής) και η αρχηγός του τμήματος, η Σοφία Χαριτάκη (Μαρούσκα Παναγιωτοπούλου) ανακαλύπτουν την παρέμβασή της, την καλούν για εξηγήσεις και βρίσκονται μπροστά σε μια μεγάλη έκπληξη. Διαπιστώνουν ότι η Πηνελόπη έχει εντοπίσει λεπτομέρειες που οι ίδιοι δεν είχαν προσέξει. Αυτό, βέβαια, δεν είναι παράξενο, καθώς είναι προικισμένη με πολύ υψηλή ευφυΐα και διαθέτει IQ 160! Η αρχηγός, εντυπωσιασμένη από τις ικανότητες της Πηνελόπης, επιβάλλει στον απρόθυμο υπαστυνόμο Καλατζή να συνεργαστεί με την ταλαντούχα καθαρίστρια, η οποία, με την αντισυμβατική της σκέψη, θα συνεισφέρει σημαντικά στον εντοπισμό του ενόχου. Παρόλα αυτά, η παρορμητική και απείθαρχη Πηνελόπη δεν ακολουθεί το αστυνομικό πρωτόκολλο και αυτό οδηγεί τον τυπολάτρη Καλατζή στα πρόθυρα νευρικής κρίσης. Σταδιακά στην Πηνελόπη προτείνεται η μόνιμη θέση της συμβούλου της ομάδας στην οποία και εντάσσεται, ζητώντας ωστόσο ένα συγκεκριμένο αντάλλαγμα.