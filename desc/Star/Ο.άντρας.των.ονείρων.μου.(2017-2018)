Είναι γνωστό και πολύ αληθινό πως όταν δυο άνθρωποι παντρεύονται, την ίδια στιγμή «φορτώνονται» και το σόι του συντρόφου τους. Αυτό είναι, που πάντα ήθελε να αποφύγει η Αθηνά (Βασιλική Τρουφάκου) και πίστεψε ότι το κατάφερε και βρήκε τον άντρα των ονείρων της, όταν γνώρισε τον Τζακ (Δημήτρης Λιακόπουλος)! Η Αθηνά και ο Τζακ είναι νιόπαντροι και ευτυχισμένοι. Ζουν μακριά από συγγενείς, με εξαίρεση τη μητέρα της Αθηνάς, την Έλλη. Ο Τζακ είναι υιοθετημένος και δεν έχει γνωρίσει ποτέ τους πραγματικούς γονείς του. Οι θετοί του γονείς ζουν στη Μεγάλη Βρετανία και δεν επεμβαίνουν στη ζωή των παιδιών τους. Αυτό το στοιχείο η Αθηνά το θεωρεί το πιο σημαντικό από όλα: Έχει επιλέξει να παντρευτεί τον Τζακ, διότι μαζί του δεν έχει στο κεφάλι της, πεθερά και σόι που θα επηρέαζαν τη ζωή και την ευτυχία τους. Την ίδια στιγμή, κάπου στην Αθήνα, ζει η οικογένεια Καρασαββίδη. Η γιαγιά Ιωάννα, τα τρία παιδιά της και τα εγγόνια της. Είναι μια κλασική ελληνική οικογένεια, με όλα τα «πληθωρικά» χαρακτηριστικά της. Φωνάζουν, γιορτάζουν, κλαίνε, γελάνε, υποφέρουν, ευτυχούν και όλα αυτά, τα κάνουν με την ψυχή τους. Ωστόσο, στο ιστορικό της οικογένειας υπάρχει μια σκιά: Εικοσι έξι χρόνια πριν, την ημέρα που γεννήθηκε η Μίκα, το τρίτο παιδί του Πανίκου και της Αγγελικής, εξαφανίστηκε και ο τετράχρονος γιος τους, ο Γιάννης. Όσο κι αν έψαξαν, δεν τον βρήκαν ποτέ. Η ζωή συνεχίστηκε όπως γίνεται πάντα και η οικογένεια έμαθε να ζει με αυτόν τον καημό. Αλλά, δε γιόρτασαν ποτέ τα γενέθλια της κόρης τους, διότι η μέρα αυτή ήταν ταυτόχρονα και μέρα πένθους για την εξαφάνιση του μικρού. Ο χαμένος γιος, μεγάλωσε με άλλους γονείς, μακριά τους, χωρίς οι ίδιοι να γνωρίζουν τι απέγινε. Και η ζωή τα φέρνει έτσι ώστε να μετακομίσει μαζί με την Αθηνά, στην οικογενειακή πολυκατοικία της οικογένειας Καρασαββίδη. Εκεί, δηλαδή, που έζησε ως παιδάκι. Εκεί που ζουν η μητέρα του, ο πατέρας του, η γιαγιά και οι αδελφές του. Και, μάλιστα, στην ακριβώς απέναντι πόρτα από τους γονείς του! Παρόλο που ο ίδιος δε θυμάται τίποτα, αισθάνεται τεράστια οικειότητα για το συγκεκριμένο χώρο και του αρέσουν όλα τα χαρακτηριστικά του: Οι φωνές, οι μυρωδιές, η βαβούρα, η οικογενειακή ατμόσφαιρα. Δηλαδή, ακριβώς αυτά που κάνουν την Αθηνά να αρρωσταίνει. Έτσι, σιγά σιγά, η σχέση του ζευγαριού αρχίζει να δοκιμάζεται! Και σα να μην έφτανε αυτό, ο Τζακ αρχίζει να επιθυμεί να βρει τους βιολογικούς του γονείς.