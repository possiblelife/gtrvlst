Το Συμμαχικό Στρατηγείο Μέσης Ανατολής στα 1944 αναθέτει στον Έλληνα αξιωματικό Απέργη, με το ψευδώνυμο Βύρων Τζαβάρας, να απαγάγει από την Κρήτη, όπου υπηρετεί, τον συνταγματάρχη της Βέρμαχτ Χέλμουτ Μπάουζμερ, ειδικό ιπτάμενων βομβών, σε μια επιχείρηση με τον τίτλο «Ισιδώρα» και στόχο την παρεμπόδιση της παράδοσης του φονικού του όπλου στον Χίτλερ. Στο πλοίο προς την Κρήτη, ο Τζαβάρας γνωρίζεται με μια όμορφη Ελληνίδα, τη Μαρία Μπάουζμερ, αγνοώντας πως είναι η σύζυγος του ανθρώπου που αναζητά. Η συνύπαρξή τους σε ένα ξερονήσι μετά το ναυάγιο του πλοίου τους οδηγεί σε αμοιβαία ερωτική έλξη. Ο τραυματισμένος Τζαβάρας αγνοεί ότι ο ίδιος στο παραλήρημα του φανερώνει την αληθινή του ταυτότητα, ενώ εκείνη, του συστήνεται ως «Ισιδώρα», όνομα ύποπτο και συνωμοτικό δεδομένης της ομώνυμης αποστολής, λόγος που γεννά τα πρώτα σημάδια αμφιβολίας για εκείνη. Όταν φτάνουν στην Κρήτη ο Μπάουζμερ δείχνει μεγαλοψυχία στον άνθρωπο που έσωσε τη ζωή της συζύγου του. Ο ερωτικά προδομένος Τζαβάρας ενισχύει τις αμφιβολίες του μαθαίνοντας για τον προδοτικό της γάμο και η μοιραία γυναίκα παρά το γεγονός ότι με δική της πρωτοβουλία έγινε η απελευθέρωση Ελλήνων αιχμαλώτων, υπερασπίζεται την αντιστασιακή μορφή του προσωπικού της αγώνα. Το αυτονόητο όμως θα αποδειχθεί εξαιρετικά δύσκολη υπόθεση, λόγω της δυσπιστίας των συνεργατών του Τζαβάρα, ο οποίος βρίσκεται αντιμέτωπος με τις κατηγορίες περί ευπιστίας και στρατιωτικής υπαναχώρησης ορμώμενης από ερωτικό πάθος, αλλά και λόγω των επανειλημμένων προδοτικών πράξεων, που προέρχονταν από μια συνεργάτιδα των Γερμανών που είχε εισδύσει στο ελληνικό στρατόπεδο, για να αποδείξει με αληθοφάνεια την τάχα προδοτική συμπεριφορά της και με απώτερο στόχο να γίνει η σύζυγος του Μπάουζμερ ο στόχος των ανταρτών. Η αθωότητα της Μαρίας αποδεικνύεται μόνο με την αιχμαλωσία της, που στοιχίζει τη ζωή στην ίδια, στον Τζαβάρα και στους Έλληνες αντάρτες.