Στο ιδιωτικό γηροκομείο "Ο καλός Σαμαρείτης" τα πράγματα είναι πολύ δυσάρεστα, μέχρι τη στιγμή που εμφανίζονται δυο καινούργιοι τρόφιμοι, ο Πέτρος και ο Παύλος. Όταν αντικρίζουν την κατάσταση, αποφασίζουν ότι πρέπει να επέμβουν δυναμικά. Προσπαθούν να βελτιώσουν τις συνθήκες διαμονής, να τους κάνουν όλους μια μεγάλη παρέα, να ξεχάσουν τις διαφορές τους, τις μικροκακίες, τους τσακωμούς για να μπορέσει από δω και πέρα να κυλήσει η ζωή τους πιο ευχάριστα. Τροχοπέδη σε όλο αυτό το εγχείρημα είναι η διευθύντρια του γηροκομείου, η οποία προσπαθεί ανεπιτυχώς, να τους κάνει το βίο αβίωτο. Παρόλο που οι ήρωες ανήκουν στην τρίτη ηλικία, δεν στερούνται ούτε χιούμορ, ούτε ενέργειας, ούτε σκανδαλιστικής διάθεσης. Θα γίνουν μια μεγάλη παρέα, θα συνδεθούν μεταξύ τους, θα εξομολογηθούν τα πιο καλά κρυμμένα μυστικά τους, θα αρχίσουν να νοιάζονται ο ένας για τον άλλον, μέχρι που όλη η ομάδα θα θυμίζει οικογένεια. Όταν πια συμβεί κι αυτό, τους έρχεται μια ιδέα. Nα ρευστοποιήσουν τις περιουσίες τους και να παίξουν τα χρήματα στο χρηματιστήριο.