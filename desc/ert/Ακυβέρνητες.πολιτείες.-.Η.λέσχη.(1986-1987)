Η σειρά «Ακυβέρνητες Πολιτείες» βασίζεται στο ομώνυμο μυθιστόρημα του Στρατή Τσίρκα και αποτελεί μια τριλογία. Το πρώτο έργο της με τίτλο «Η Λέσχη» διαδραματίζεται στην Ιερουσαλήμ κατά τη διάρκεια του Δεύτερου Παγκόσμιου Πολέμου και πραγματεύεται μπερδεμένες, προσωπικές ιστορίες ανθρώπων διαφόρων εθνικοτήτων, θρησκευμάτων, ιδιοτήτων. Οι περισσότεροι διαμένουν σε μια κεντρική πανσιόν, η οποία μοιάζει με μικρή Βαβέλ. Γνωριμίες, ψεύτικες φιλίες, αντιπάθειες, τσακωμοί, μυστικά, πάθη και μοναξιά χαρακτηρίζουν την καθημερινότητα και της δίνουν ένα ιδιαίτερο χρώμα. Κεντρικό πρόσωπο είναι ο Μάνος Καλογιάννης–αληθινό όνομα Σιμωνίδης-(Γιώργος Χωραφάς), ένας Έλληνας ανθυπολοχαγός αριστερών πεποιθήσεων, ποιητής και συγγραφέας, που περνά στην παρανομία και κρύβει την αληθινή του ταυτότητα. Το πρώτο μέρος του τελευταίου επεισοδίου ξεκινά με ανακρίσεις για τη διαλεύκανση της δολοφονίας του Αδάμ (Αδάμ Τζον). Οι ύποπτοι είναι τέσσερις, ο Μάνος από αντιζηλία, ο Χατζηβασίλης (Γιάννης Φύριος) από εκδίκηση για να ξαναπάρει το σπίτι του, ο Έλληνας στρατιώτης που προσπάθησε να τον ρίξει κάποτε στο γκρεμό, η Ρόζα (Ευαγγελία Σαμιωτάκη) που βρέθηκαν τα ίχνη της στην αυλή του σπιτιού της. Η Φράου Άννα (Ελεονώρα Χιρτ) και η Ραπέσκου (Μαρίνα Βλαντή) δίνουν τις καταθέσεις τους και την άποψη τους για το προσωπικότητα του Αδάμ. Η Έμη (Τζουλιάνα Σάμαριν) αγνοεί το φόνο και η Ρόζα προσπαθεί να της το αποκρύψει. Εντωμεταξύ, ο Μάνος, το «Ανθρωπάκι» (Χρήστος Τσάγκας) και ένας σύντροφος τους συζητούν για τις επόμενες κινήσεις της οργάνωσης. Τα δυο μέλη του κινήματος θεωρούν ένοχο το Μάνο και του ζητούν να αποκαλύψει την αλήθεια. Εκείνος αρνείται κάθε ανάμειξη, προσπαθεί να αντικρούσει τα ενοχοποιητικά στοιχεία και τίθεται υπό περιορισμό. Το πάθος του Γουίντερ (Άλαν Γουένγκερ) για την Έμη τον οδηγεί σε ακραίες συμπεριφορές, συναντά την Έμη και της αποκαλύπτει τον έρωτα του και τα όσα συμβαίνουν με τις έρευνες για το φόνο. Στη συνέχεια, τα μέλη της οργάνωσης συνομιλούν για την εξέλιξη του πολέμου, ο οποίος συνεχίζεται με στόχο την Αλεξάνδρεια. Η μεγάλη μάχη του Ελ Αλαμέιν θα ξεκινήσει και ο Μάνος θέλει να πάρει μέρος, αν και οι σύντροφοι του έχουν διαφορετική γνώμη. Τέλος, η Ρόζα ομολογεί ότι διέπραξε το στυγνό έγκλημα και αφηγείται κάθε λεπτομέρεια του.