Μάρκος Βαμβακάρης από τη Σύρο, Ανέστης Δελιάς από τη Σμύρνη, Στράτος Παγιουμτζής από το Αϊβαλί και Γιώργος Μπάτης από τα Μέθανα. Την ιστορία της ρεμπέτικης κομπανίας παρουσίασε για πρώτη φορά την Κυριακή 3 Ιανουαρίου 1999 η ΕΤ1 μέσα από μια σειρά τεσσάρων ωριαίων επεισοδίων, σε σενάριο και σκηνοθεσία Διονύση Γρηγοράτου. Στη σειρά μουσικός σύμβουλος της οποίας είναι ο Παναγιώτης Κουνάδης, παρουσιάζονται η ζωή και τα τραγούδια των μεγάλων αυτών δημιουργών τα οποία αποτέλεσαν σταθμό στην ανάπτυξη και εξέλιξη του ρεμπέτικου τραγουδιού στην Ελλάδα. Στα χρόνια που μεσουράνησε η παρέα του Μάρκου Βαμβακάρη έγινε το «πάντρεμα» του ρεμπέτικου της Ανατολής (Σμύρνης και Κωνσταντινούπολης) με το κλασικό τραγούδι του Μεσοπολέμου. Σύμφωνα με τον Παναγιώτη Κουνάδη, «η παρέα του Μάρκου Βαμβακάρη ήταν η πρώτη συγκεκριμένη κομπανία με μπουζούκια και μπαγλαμάδες, ενώ στα προηγούμενα σχήματα τα όργανα είχαν ως βάση το βιολί. Οι τέσσερις ρεμπέτες είπαν ως «Τετράς» τραγούδια δικά τους και «παρέσυραν» με την πορεία τους όλους τους συνθέτες που μέχρι τότε έγραφαν μόνο σμυρναίικα. Άρχισαν λοιπόν να γράφουν ρεμπέτικα τραγούδια για μπουζούκι ο Σπύρος Περιστέρης, ο Κώστας Σκαρβέλης, ο Παναγιώτης Τούντας, ο Δημήτρης Σέμσης, ο Γιάννης Δραγάτσης, ο Γρηγόρης Ασίκης, κ.ά. Η σειρά «Τετράς» δεν παρακολουθεί μόνο τους τέσσερις μεγάλους πρωτοπόρους του ρεμπέτικου, αλλά παρουσιάζει την εξέλιξη του μουσικού αυτού είδους, από το ξεκίνημά του στη Σμύρνη και την Κωνσταντινούπολη, τον ερχομό του στην Ελλάδα στα τέλη του προηγούμενου αιώνα και στις αρχές του 20ού, το κλίμα υποδοχής του ρεμπέτικου στη χώρα μας, ενώ καταγράφει και τη μεγάλη του άνθηση στα χρόνια του Μεσοπολέμου.