Η υπόθεση της σειράς αφορούσε μια νεαρή κοπέλα, τη Μαρία (Πέμη Ζούνη), που έχοντας φύγει απ' το σπίτι της βρίσκει καταφύγιο κοντά στο Γιάννη (Ηλίας Γιαννίτσος). Οι δυο τους, για να ξεφύγουν απ' την οικογένεια της Μαρίας, κρύβονται στο σπίτι της γιαγιάς του Γιάννη (Δέσπω Διαμαντίδου). Παράλληλα με αυτή την ιστορία το σενάριο παρακολουθεί και αυτή του παππού του Γιάννη (Ανδρέας Φιλιππίδης) στην Κατοχή και τον Εμφύλιο, μέσα από το ημερολόγιό του που οι δυο τους ανακαλύπτουν και διαβάζουν στη σοφίτα του σπιτιού. Η σειρά έγινε αρκετά δημοφιλής στην εποχή της, και προβάλλεται ακόμα κατά καιρούς από την κρατική τηλεόραση. Τελευταία προβολή: Αύγουστος 2010. Σημειώνουμε τέλος πως, όπως αποκάλυψε η Ζούνη σε συνέντευξή της, το 2002 ο Γλυκοφρύδης της είχε προτείνει να ξαναγυρίσουν τη σειρά με τους πρωταγωνιστές της 20 χρόνια μεγαλύτερους. Εκείνη δέχτηκε, όμως ο Γιαννίτσος είπε πως δεν μπορούσε ν' ανταποκριθεί επειδή είχε πολλές επαγγελματικές υποχρεώσεις στον τομέα τον οποίο διάλεξε, τις οποίες ήταν αδύνατο να αφήσει.