Το άνοιγμα της διαθήκης του σκληρού μεγαλοεπιχειρηματία Πέτρου Κουντούρη είναι ένα μεγάλο χτύπημα για τον ανιψιό του και στενότερο συνεργάτη του, Στέφανο. Η διαθήκη ορίζει κληρονόμους όλα τα αδέλφια του μακαρίτη, καθώς και τα παιδιά τους, με μοναδική εξαίρεση τον Στέφανο, γιο της αδελφής του Νίνας. Ο Στέφανος, σύμφωνα με τη διαθήκη, καλείται να διαλέξει μεταξύ της θέσης του γενικού διευθυντή και της αποχώρησης του από την επιχείρηση. Η αιτία αυτής της άδικης μεταχείρισης είναι το γεγονός ότι ο Στέφανος είναι νόθος γιος της Νίνας. Ο Στέφανος είναι έτοιμος να τα εγκαταλείψει όλα, για μια νέα ζωή μακριά από τους Κουντούρηδες, μαζί με την Τάνια μια όμορφη και ανεξάρτητη κοπέλα, με την οποία τον συνδέει ένας τρυφερός δεσμός. Η μητέρα του, όμως, εναντιώνεται σ' αυτή του την απόφαση...