Κοινωνική σατιρική σειρά που περιγράφει τη ζωή σ' ένα χωριό. Η πάλη των τάξεων, το χάσμα των γενεών σατιρίζονται αδρά, αλλά περισσότερο η τάση που έχει ο Έλληνας από τη φύση του για ζωή, για πρόοδο, για ν’ ανέβει ψηλότερα, με ευχή και κατάρα όλα τα προτερήματα και τα ελαττώματα της φυλής. Η ιστορία μας γίνεται σ’ ένα απόμακρο ορεινό χωριό, τον Αμάραντο. Ο Αμάραντος, όπως τα περισσότερα χωριά, ακμάζει το καλοκαίρι που επιστρέφουν για παραθερισμό όσοι μένουν τώρα σε πόλεις, όμως το χειμώνα η ζωή εξακολουθεί να είναι δύσκολη πιο πολύ για τους νέους. Το πρόβλημα θα προσπαθήσει να λύσει ο δάσκαλος του χωριού, ο Διονύσης, που είναι προοδευτικός και δραστήριος. Κινητοποιεί τους νέους και τις νέες του χωριού κι όλοι μαζί αποφασίζουν να κάνουν ένα πολιτιστικό κέντρο στο χωριό. Αντίδραση όμως, και μάλιστα μεγάλη, συναντούν από τον πρόεδρο της κοινότητας, τον Ευθύμιο Καραφατσέα ή Καράφα, όπως είναι το παρατσούκλι του. Το πολιτιστικό κέντρο θα βλάψει τα συμφέροντά του, γιατί έχει στο χωριό μαγαζί με φλιπεράκια και ηλεκτρονικά παιχνίδια.