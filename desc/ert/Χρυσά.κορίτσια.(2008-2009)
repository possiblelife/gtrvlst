Η αμερικάνικη σειρά της Disney, η οποία έκανε τεράστια επιτυχία στις αρχές των 90’s ζωντανεύει σε ελληνικές διαστάσεις, μέσα από ατάκες με χιούμορ, αλλά και τρυφερότητα. Πρόκειται για 40 αυτοτελή επεισόδια, με ιστορίες που αφορούν στην αισθηματική ζωή, τις σχέσεις με την οικογένεια αλλά και τα προβλήματα, που βρίσκουν πάντα λύση μέσα από το χιούμορ και την αγάπη. Η ξεροκέφαλη, κυνική και πανέξυπνη Ντόρα, η αφελής, γλυκιά επαρχιώτισσα Φιφή, η ισοπεδωτική μητέρα της Ντόρας, Σοφία, η σεξομανής και ματαιόδοξη Μπέλλα συναντιούνται σε μια απροσδόκητη συγκατοίκηση. Είναι απρόβλεπτες, είναι αλλόκοτες, είναι εξωφρενικές, αλλά πάνω από όλα είναι.."Χρυσά Κορίτσια". Η παιδικότητα με την οποία αντιμετωπίζουν συχνά την καθημερινότητα, η ζωντάνια, η ελαφρότητα που δείχνουν παρά την ηλικία τους, κάνουν τη σειρά φρέσκια, αστεία, συχνά παράδοξη, αλλά πάντα επίκαιρη κι άμεση. Η περιστασιακή συγκατοίκησή τους με τον Τζέρι, ομοφυλόφιλο ιπτάμενο συνοδό, πρώην συνάδελφο της Μπέλας, συχνά πυροδοτεί αναπάντεχες καταστάσεις. Η έλευση τρίτων στο σπίτι (Τζένη Μπότση, κόρη της Ντόρας, Πάνος Σκουρολιάκος, πρώην σύζυγος της Ντόρας και Σόφη Ζαννίνου, αδερφή της Μπέλας) συχνά ταράζουν την ηρεμία του σπιτιού και διαμορφώνουν νέες καταστάσεις.