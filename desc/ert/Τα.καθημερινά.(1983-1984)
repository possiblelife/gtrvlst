Όπως σε κάθε σειρά του Γιάννη Δαλιανίδη, ενιαία υπόθεση δεν υπάρχει. Απλώς, σε κάθε επεισόδιο διαδραματίζονται αυτοτελείς ιστορίες, με βάση συγκεκριμένα πρόσωπα, οικογένειες, καταστάσεις κλπ. Το ίδιο λοιπόν συμβαίνει και στα «Καθημερινά», όπου παρακολουθούμε τη ζωή του Λεωνίδα Σοφιανού (Γιώργος Κωνσταντίνου), ο οποίος εργάζεται ως λογιστής και της γυναίκας του Ντίνας (Ξένια Καλογεροπούλου), που ασχολείται με τα οικιακά -κάποια στιγμή στον τελευταίο κύκλο επεισοδίων άνοιξε και μια μπουτίκ. Μέσα από αυτό το ζευγάρι, γινόμαστε «μάρτυρες» των γεγονότων που συμβαίνουν στην καθημερινότητά τους, δοσμένων βεβαίως με χιουμοριστικό τρόπο από πλευράς Δαλιανίδη. Ο Λεωνίδας έχει μια αδελφή, την Αφροδίτη (Βέτα Προέδρου), η οποία είναι χήρα και ζει με τη μητέρα τους την Πολυξένη (Νίνα Παπαζαφειροπούλου). Η αδελφή του αποτελεί και το μεγαλύτερο «πρόβλημά» του, καθώς ουσιαστικά εκείνος τη συντηρεί οικονομικά και συνεχώς αντιμετωπίζει τη γκρίνια και τις απαιτήσεις της, στις οποίες κατά βάση ενδίδει, αφού έχουνε προηγηθεί «σπαραξικάρδιες» σκηνές, με ψεύτικα κλάματα από πλευράς της. Διαρκώς του ζητάει χρήματα τόσο για την ίδια, όσο και για τον γιο της Φοίβο, ο οποίος εμφανίζεται από το 13ο επεισόδιο κι έπειτα με τη μορφή του Σταμάτη Γαρδέλη, οπότε οι μπελάδες του Λεωνίδα αυξάνονται και πληθύνονται… Παράλληλα, έχει να φροντίσει και τη γυναίκα του, η οποία συχνά-πυκνά πέφτει θύμα του ελαττώματος να είναι ευκολόπιστη και ν’ ακούει ότι της λεν οι άλλοι, με αποτέλεσμα να του ζητάει διάφορα λογικά και μη πράγματα. «Σύμμαχός» της σ’ αυτές τις απαιτήσεις είναι και η μητέρα της, η Άννα (Ελένη Ζαφειρίου), που διαρκώς την προτρέπει να «πατάει πόδι» στον άντρα της και να μην έχει μόνο το ρόλο της «υπηρέτριας» μέσα στο σπίτι. Φυσικά, ο Λεωνίδας δε μπορεί ν’ ανεχτεί όλη αυτή την κατάσταση κι επειδή είναι νευρικός και ανυπόμονος, τα ξεσπάσματά του είναι αρκετά συχνά κι έντονα, αφού νιώθει καταπιεσμένος και δε μπορεί να βρει την ησυχία του ούτε στο σπίτι, αλλά ούτε και στο γραφείο. Εκεί, υπάρχουνε μεταξύ άλλων ο διευθυντής του ονόματι Φίλιππος Γουναρόπουλος (Ανδρέας Ντούζος), ο οποίος είναι παντρεμένος (τη σύζυγό του υποδύεται η Κάρμεν Ρουγγέρη) και η γραμματέας του Ελένη (Καίτη Ιμπροχώρη). Μεταξύ τους υπάρχει κάποιο φλερτ, αλλά τελικώς η Ελένη παντρεύεται με τον καλύτερο φίλο του, το Γιάννη Θέμελη (Κώστας Παληός) και φεύγει από το γραφείο. Την αντικαθιστά η Τζέσικα Πολυχρονοπούλου (Καίτη Φίνου), η οποία είναι αρραβωνιασμένη με τον Παύλο Αργυρίου (Κώστας Ευρυπιώτης) και φυσικά, ο Γουναρόπουλος δεν αφήνει ευκαιρία για ευκαιρία που να μη τη φλερτάρει, χωρίς όμως αποτέλεσμα. Γενικότερα, η σειρά κινείται μέσα σε αυτό το κλίμα και διάφορα εύθυμα περιστατικά έρχονται να ταράξουν τη ζωή των πρωταγωνιστών, χαρίζοντας αβίαστες στιγμές γέλιου στους τηλεθεατές.