Ιούνιος 1944, σε ένα νησί της Ελλάδας. Η Βενετία ακολουθώντας τον δρόμο της καρδιάς της θα ζήσει από κοντά τον διωγμό των Εβραίων συμπολιτών της από τα Ες-Ες και θα μοιραστεί τις στιγμές αγωνίας του αγαπημένου της Αλμπέρτου. Ο έρωτας της για το εβραιόπουλο θα τη φέρει αντιμέτωπη με την οικογένεια της και το καθήκον θα την οδηγήσει στην ενεργό δράση μέσα από τις τάξεις της Εθνικής Αντίστασης. Όμως, ο Αλμπέρτος θα συλληφθεί και θα οδηγηθεί όπως και όλοι σχεδόν οι ομόθρησκοι του στο Άουσβιτς. Η απόγνωση θα οδηγήσει την ερωτευμένη Βενετία στα όρια της τρέλας...Ο Γερμανός διοικητής Γκάιγκερ και ο επικεφαλής των Ες-Ες, Μανόσκι θα ολοκληρώσουν το έργο τους, λεηλατώντας τις περιουσίες των Εβραίων. Χρόνια αργότερα οι πρώτες κοινωνικές και οικονομικές αλλαγές έχουν αρχίσει να συντελούνται στο νησί εξαιτίας του τουρισμού, που εκφράζει τη νέα δυναμική ανάπτυξης. Όμως ένα πέπλο σιωπής και λήθης καλύπτει τα ζοφερά γεγονότα του αφανισμού της άλλοτε ανθούσας Εβραϊκης κοινότητας του νησιού. Μέσα σ' αυτό το κλίμα της μεταπολεμικής ευφορίας, όπου τα πάντα αλλάζουν, η εμφάνιση του γιατρού Δημαρά θα σταθεί καταλυτική, επειδή θα αναμοχλεύσει τις μνήμες και θα φέρει στην επιφάνεια εκείνα τα οδυνηρά γεγονότα, όπου ο καθένας έπαιξε το ρόλο του.