Πρόκειται για τη μεταφορά του τρίτου μυθιστορήματος του Αλέξανδρου Παπαδιαμάντη στη μικρή οθόνη. Το έργο διαδραματίζεται στον Μυστρά, παραμονές της Άλωσης της Πόλης. Ηρωίδα του ιστορικού μυθιστορήματος είναι η Αϊμά, μια πριγκιποπούλα, που απήχθη από το παλάτι της Πόλης. Άλλοι χαρακτήρες του έργου είναι ο Γεώργιος Πλήθων Γεμιστός, ο Γεώργιος Σχολάριος, οι γύφτοι που μεγαλώνουν την Αϊμά, καθολικοί μοναχοί και ο γύφτος Μάχτος που την αγαπά. Η ηρωίδα διαφέρει, αν και "γυφτοπούλα", από τους υπόλοιπους γύφτους, γεγονός που αποδίδεται στην κληρονομικότητα της ευγενικής της καταγωγής. Μα και ο Μάχτος ξεχωρίζει ανάμεσα στους δικούς του, αλλά αυτό οφείλεται στον έρωτα που νιώθει για την Αϊμά. Η πλοκή του έργου στρέφεται γύρω από την αληθινή καταγωγή της Αϊμά, γύρω από τη σχέση της με τον Πλήθωνα αλλά και στο αν τελικά θα βρει ανταπόκριση το κρυφό πάθος που σιγοκαίει την ψυχή του Μάχτου.