Μια σπείρα αρχαιοκάπηλων με επικεφαλής το Γερμανό Χανς Γκέριγκε, είναι έτοιμη να αρχίσει τη δράση της στην Ελλάδα. Προηγουμένως θέλει να εξασφαλίσει ένα «εξιλαστήριο» θύμα. Το βρίσκει στο πρόσωπο του διαρρήκτη Μηνά Θεοδώρου σχεδιάζοντας να του φορτώσει τη δράση της, για να παραπλανήσει τις διωκτικές αρχές και να βρει τον απαραίτητο χρόνο ώστε να φυγαδεύσει τις πολύτιμες βυζαντινές εικόνες εκτός Ελλάδας. Στα ίχνη της σπείρας βρίσκεται ο δημοσιογράφος Άρης Μαρτέλης που αξιολογεί καλύτερα και εκτιμά διαφορετικά τα γεγονότα από την αστυνομία. Τίθεται στα ίχνη του αρχαιοκάπηλου και δήθεν αρχαιολόγου Γκέριγκε, αγγίζοντας τη δράση όλου του κυκλώματος που είχε στήσει ο ίδιος και είχε ως βάση, ελβετικές και γερμανικές γκαλερί. Με ταξίδια του στο Λουγκάνο, το Μόναχο και τη Ζυρίχη εξαρθρώνει τη σπείρα και βοηθά στην επιστροφή των βυζαντινών εικόνων στη χώρα μας.