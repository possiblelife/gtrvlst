Στην ιστορία μας ο Χάρης είναι ένας γοητευτικός άντρας γλωσσολόγος και καθηγητής Πανεπιστημίου κι η Στέλλα ωραία, δυναμική και πετυχημένη μπίζνες γούμαν. Εκείνος είχε πολλές περιστασιακές σχέσεις και θέλει να γνωρίσει μια γυναίκα που θα τον συνεπάρει. Εκείνη έχει μια μακριά λίστα από λάθος άντρες κι αναζητάει το μεγάλο έρωτα. Όταν συναντιούνται ερωτεύονται με την πρώτη ματιά. Αλλά μαζί με τον έρωτα εμφανίζονται και πολλά εμπόδια γιατί δεν έχει έρθει καθώς φαίνεται ακόμα η κατάλληλη στιγμή τους. Ούτε για την κολλητή φίλη της Στέλλας τη Ρίτα έχει έρθει η ώρα να ισορροπήσει με τον άντρα της το Θόδωρο. Παρά το φλογερό έρωτά τους, οι καυγάδες και η ασυνεννοησία δεν τους αφήνουν να ησυχάσουν. Οι σκηνές ζήλιας είναι φοβερές. Η Ρίτα φαντάζεται διάφορα για το Θόδωρο γιατί σαν καπετάνιος λείπει συνέχεια. Κι εκείνος τη φοβάται και δικαίως γιατί ξέρει το ταμπεραμέντο της. Αυτός που την πληρώνει πάντα είναι ο Νικήτας ο εντεκάχρονος γιος τους που παρακαλάει να’ ρθει η στιγμή που θα χωρίσουνε. Η μόνη παρηγοριά του μικρού Νικήτα είναι ο γείτονάς του ο Στάθης. Ο Στάθης είναι ο αδερφός του Χάρη ένας νεαρός χιπ χόπερ που μένει δίπλα τους. Η Ρίτα τον μισεί γιατί την ξεκουφαίνει με τις μουσικές του επιδόσεις και γιατί υποψιάζεται ότι επηρεάζει το γιο της. Πού να’ ξερε ότι του κάνει και μαθήματα μουσικής και ζωής γενικότερα.Ο Στάθης είναι βαριά ερωτοχτυπημένος με την Κοραλία κι απ’ το τρακ που παθαίνει όποτε τη βλέπει, την προσφωνεί Κολαρία. Ευτυχώς για καλή του τύχη, δεν τον έχει ακούσει. Μάταια προσπαθεί να βρει την κατάλληλη στιγμή να την πλησιάσει. Μόνο η Μάγια βρίσκει την κατάλληλη στιγμή για να εμφανιστεί και να περιπλέξει περισσότερο τα πράγματα. Η Μάγια είναι η τρελάρα ξαδέρφη του Χάρη και του Στάθη που έρχεται από τη Γαλλία αφού έθαψε το δεύτερο πλούσιο σύζυγό της. Λατρεύει την καλοζωία, είναι κλεπτομανής και γενικώς μπορεί να κάνει οτιδήποτε προκειμένου να διασφαλίσει τα απαραίτητα κονφόρ για τη ζωή της. Σκοπεύει να απομυζήσει τον ξάδερφό της αλλά είναι και συναισθηματική. Όταν μαθαίνει για τον έρωτα του Χάρη με τη Στέλλα, κάνει ότι μπορεί για να βοηθήσει το Χάρη. Απ’ την άλλη μεριά η Ρίτα έχει πάρει προσωπικά το ζήτημα της Στέλλας και θα κάνει ότι περνάει απ’ το χέρι της για να της τα φτιάξει με το Χάρη. Έτσι ο Χάρης και η Στέλλα θα πρέπει να ξεπεράσουν πολλές δυσκολίες μέχρι να καταφέρουν να βρεθούν τελικά μαζί. Τόσο τις αντικειμενικές δυσκολίες, όσο και τα προβλήματα που θα τους δημιουργήσουν οι δικοί τους άνθρωποι.