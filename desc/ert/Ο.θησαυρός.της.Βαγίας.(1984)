Οι περιπέτειες έξι μικρών ηρώων και μιας μεγαλύτερης φίλης τους που ξεκινούν ένα καλοκαίρι να βρουν ένα χαμένο πολύτιμο θησαυρό. Όλα ξεκινούν ένα καλοκαίρι που η παρέα μας ξεκινά από τον Πειραιά για το νησί της Αίγινας με το πλοίο "Καμέλια". Φτάνοντας στο νησί όλοι τακτοποιούνται στο σπίτι τους και σχεδιάζουν να περάσουν όσο το δυνατόν πιο ευχάριστα τις διακοπές τους. Στην παραλία γίνονται οι απαραίτητες γνωριμίες και μεγαλώνει η συντροφιά. Ο Αλέξης, η Λίνα, ο Κλου, ο Άγγελος, η Σόφη, η Ράνια και η Νικόλ, η μεγάλη της παρέας, οργανώνουν τις διακοπές τους ώστε να τις γεμίσουν με ενδιαφέρουσες περιπέτειες. Το σχέδιο, που τους κρατούσε μυστικό η Νικόλ, ήταν να βρουν ένα κρυμμένο θησαυρό. Αυτός θα έδινε απαντήσεις και θα βοηθούσε ένα Γερμανό, τον Χανς Σουλτς, που στην κατοχή έχασε τη μνήμη του. Με όπλα τους και εφόδια κάποιες φωτογραφίες και ένα σημειωματάριο, με διάφορα μπερδεμένα στοιχεία, ξεκινούν τις έρευνές τους σε διάφορα σημεία του νησιού. Τελικά βρέθηκε ο θησαυρός να "παραθερίζει" τόσα χρόνια ξεχασμένος σε μια δεξαμενή στο ναό της Αφαίας. Το τέλος των καλοκαιρινών διακοπών τους πρόσφερε τον ανεκτίμητο θησαυρό, μα και τη φιλία, την αγάπη και τις ελπίδες για το μέλλον.