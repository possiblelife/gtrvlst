Ένα βράδυ, ο καταξιωμένος χειρουργός Φίλιππος Ραζής (Χρήστος Λούλης) βρίσκει έξω από το νοσοκομείο ένα εγκαταλελειμμένο 12χρονο κορίτσι Ρομά, που σφαδάζει από τον πόνο. Ο ίδιος βρίσκεται εκτός υπηρεσίας, όμως βλέποντας ότι ο χρόνος δεν είναι με το μέρος της, αποφασίζει να τη χειρουργήσει ο ίδιος. Στο χειρουργείο συνειδητοποιεί ότι ο νεφρός του κοριτσιού λείπει. Το επόμενο πρωί, το κορίτσι πεθαίνει και κανείς δεν ψάχνει γι’ αυτό εκτός από την Μπελού Αλσάμπα (Αλίκη Ανδρειωμένου), μια μετανάστρια που φαίνεται να γνωρίζει γιατί το κορίτσι πέθανε. Προσεγγίζει τον Φίλιππο και του ζητάει να τη βοηθήσει, επειδή η ζωή της κινδυνεύει από εκείνον, τον Σιρχάν (Πανάγος Ιωακείμ) που οδήγησε στον θάνατο τη μικρή Ρομά. Τώρα, ο Φίλιππος πρέπει να πάρει μια απόφαση ζωής. Να ασχοληθεί με τη γυναίκα του, Μαριτίνα Απέργη (Θάλεια Ματίκα) ή να αγωνιστεί για έναν καλύτερο κόσμο; Όταν αποφασίσει να βοηθήσει την Μπελού, ο κόσμος θα γυρίσει ανάποδα για τον ίδιο. Η διοικήτρια του νοσοκομείου Γαλάτεια Παράσχη (Βάνα Πεφάνη) δεν φαίνεται να είναι με το μέρος του, η συνεργάτιδά του, γιατρός ογκολόγος, Εριέττα Φωτιάδη (Λένα Παπαληγούρα), θα προσπαθήσει να τον σταματήσει, κι όλο το νοσοκομείο θα βρεθεί εναντίον του, με αποτέλεσμα ο ίδιος να βρεθεί πίσω από τα κάγκελα της φυλακής. Μόνοι σύμμαχοι στον αγώνα του μια νεαρή αγωνίστρια δημοσιογράφος, η Θάλεια Μελά (Εριέττα Μανούρη), και ο καρδιακός του φίλος και γιατρός αναισθησιολόγος, Ραφαήλ Αναλυτής (Ιωάννης Παπαζήσης).