H ιστορία ξετυλίγεται περίπου από το 1918, ως το τέλος της δεκαετίας του ’20, με βασικό «κορμό» τρεις οικογένειες κι ένα δημόσιο υπάλληλο. Ξεκινάμε από την οικογένεια Τλημονίδη. Ο Θέμος (Νικήτας Τσακίρογλου) είναι τμηματάρχης σε υπουργείο και ζει με τη μητριά του Πανάγιω (Κάκια Παναγιώτου) και τις ετεροθαλείς αδελφές του, την Πηνιώ (Θάλεια Παπάζογλου) και τη μικρότερη Θοδωρούλα (Καίτη Γρηγοράτου). Είναι τίμιος κι ευσυνείδητος υπάλληλος, που δε δέχεται ρουσφέτια και «δωράκια» κι αυτό θα του στοιχίσει αρχικά την τρίμηνη παύση του κι εν συνεχεία, την απόλυσή του από το υπουργείο. Θυσιάζει τα πάντα για τους άλλους και δεν κρατά το παραμικρό για τον εαυτό του. Είναι ερωτευμένος με την Κασσάνδρα Ατταλού (Εύα Κοταμανίδου), η οποία αν και με εξαιρετική μόρφωση, αναγκάζεται να δουλεύει ως μοδίστρα, για να καταφέρει να σώσει τον αδελφό της Άρη (Τάσος Ράμσης) από τη βαριά φυματίωση κι εν συνεχεία, να τον σπουδάσει… Ο Θέμος προσπαθεί να καταπνίξει τις επιθυμίες του και να κάνει τα χατίρια της μητριάς και της μεγάλης αδελφής του, όσο παράλογα κι αν είναι. Η δεύτερη οικογένεια, είναι εκείνη του Αλέκου Κομπολογά (Ανδρέας Φιλιππίδης), ο οποίος έχει κατάστημα με καπέλα και προσλαμβάνει τη Θοδωρούλα ως υπάλληλο. Είναι παντρεμένος με την Άννα (Άννυ Παπακωνσταντίνου) που έχει μια γεροντοκόρη αδελφή, την Καίτη Ποδάρα (Μαρία Κωνσταντάρου), η οποία είναι κάτοχος μιας αρκετά μεγάλης περιουσίας. Ο τρίτος «πόλος» της ιστορίας, είναι ο Αγγελής Μεσολόγγας (Κώστας Αρζόγλου). Ένας φτωχός νέος, ο οποίος παλεύει να ξεφύγει από τη μιζέρια του «ειρηνοδίκη βήτα» σε κάποια απομακρυσμένη περιοχή. Βασισμένος στην παλιά γνωριμία του με τους Τλημονίδηδες, ζητά από το Θέμο να φροντίσει για το διορισμό του κι έτσι, ξαναβρίσκεται με τη Θοδωρούλα. Οι δύο νεαροί ερωτεύονται, όμως η σχέση τους θα περάσει από «χίλια κύματα». Η εξέλιξη της υπόθεσης λοιπόν, εναλλάσσεται μεταξύ όλων αυτών των συνισταμένων, οι οποίες αλληλοεπηρεάζονται.