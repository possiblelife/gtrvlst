Η Αννέτα είναι μια 27χρονη κοπέλα, που ζει σ' ένα γκαράζ, που το έχει μετατρέψει σε σπίτι και ονειρεύεται να γίνει ηθοποιός. Συζεί με τον Γιάννη, μεγαλύτερο σε ηλικία και προσγειωμένο στις απαιτήσεις της ζωής. Έχει μια υπέροχη σχέση, εξ αποστάσεως όμως, με τη συνονόματη γιαγιά της, η οποία τη λατρεύει και ονειρεύεται να τη δει παντρεμένη κι αποκατεστημένη. Έτσι, ότι δεν κατάφερε να κάνει η γιαγιά Αννέτα όσο ήταν ακόμη στη ζωή, έβαλε πείσμα να το πετύχει μετά το θάνατό της. Η διαθήκη, που άφησε και απαίτησε να μείνει μυστική από την εγγονή της, περιείχε έναν ειδικό όρο. Η Αννέτα θα κληρονομούσε όλη την περιουσία της, μόνο αν μέσα στον επόμενο χρόνο παντρευόταν με παπά και με κουμπάρο. Γι' αυτό φροντίζουν οι δυο ρεμπεσκέδες της οικογένειας, ο παππούς και ο πατέρας της Αννέτας. Το κίνητρό τους; Μόνο αν την πείσουν να παντρευτεί θα μπορέσουν κι αυτοί να εισπράξουν το πλουσιότατο μέρισμα που τους αφήνει. Κι επειδή κανένας από τους δυο δεν είναι υπεράνω χρημάτων, πράγμα που η γιαγιά γνώριζε καλά, κάνουν τα πάντα για να πείσουν την Αννέτα να παντρευτεί.