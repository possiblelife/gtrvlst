Ο Ανδροκλής Καρπερός (Κώστας Βουτσάς) είναι χήρος και έχει πέντε παιδιά: α) Τον Ζαχαρία (Παύλος Χαϊκάλης), ο οποίος είναι παντρεμένος με τη Γεωργία (Νένα Μεντή) και έχουν ένα μωρό, β) τον Κωστή (Κώστας Ευρυπιώτης), ο οποίος έχει πάθος με τις μοτοσυκλέτες, γ) τη Μαρίνα (Μαρίνα Ρώμα), η οποία θέλει να γίνει χορεύτρια, δ) τον Μιχάλη (Δημήτρης Φραγκιόγλου), ο οποίος αγαπάει το ποδόσφαιρο, αλλά και τα σάντουιτς και ε) τον Αντώνη (Γιώργος Γιανναράκος), ο οποίος σπουδάζει στο εξωτερικό. Ο Ανδροκλής είναι υπεύθυνος λογιστηρίου σε μια εταιρεία ηλεκτρικών ειδών και προσπαθεί να ανταποκριθεί στις διάφορες καθημερινές υποχρεώσεις του. Γκρινιάζει σχεδόν πάντα στους συναδέλφους του, τη Βούλα (Νατάσα Τσακαρισιάνου), η οποία είναι στη Γραμματεία, και τον Σταμάτη (Δημήτρης Καλλιβωκάς), που είναι λάτρης του ωραίου φύλου και κολλητός φίλος του. Παράλληλα δυσκολεύεται να αντιληφθεί τη νοοτροπία των παιδιών του, καθώς θέλει να έχει τον πρώτο και τον τελευταίο λόγο σε όλες τους τις κινήσεις, πράγμα το οποίο τα αναγκάζει να κάνουν πράγματα κρυφά απ' αυτόν. Επιπλέον έχει και την αδερφή του, τη Μερόπη (Δημητρα Σερεμέτη), η οποία του κάνει διαρκώς πλύση εγκεφάλου για να ξαναπαντρευτεί και του φέρνει προξενιά, χωρίς όμως επιτυχία. Η Μερόπη είναι παντρεμένη με τον ράφτη Παντελή (Βαγγέλης Πρωτοπαππάς) ο οποίος τη ζηλεύει πολύ και θέλει να ξέρει ανά πάσα στιγμή πού βρίσκεται και τι κάνει. Κάποια στιγμή έρχεται ν' αναστατώσει τη ζωή του Ανδροκλή η οδοντίατρος Ιωάννα Βαρούτη (Μάρθα Καραγιάννη), η οποία νοικιάζει το διπλανό διαμέρισμα σαν σπίτι-ιατρειό. Μαζί της έχει την κόρη της Τερέζα (Ολίνα Ξενοπούλου) και τη γραμματέα της Κάτια (Τούλα Σπινέλη).