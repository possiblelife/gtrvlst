Δεκαετία του '60. Ένα από τα λίγα μπουλούκια, αυτά τα μικρά αυτοσχέδια θεατρικά σχήματα που γύριζαν την επαρχία, που έχει απομείνει, φτάνει σε ένα χωριό της Μακεδονίας. Είναι το μπουλούκι-θίασος του Πρόδρομου Χαλκίδη, που αποτελείται από δέκα περίπου ηθοποιούς και μουσικούς. Πρόθεσή τους να δώσουν μερικές παραστάσεις στο κεντρικό καφενείο του χωριού. Πληροφορούνται όμως, πως ήδη στο χωριό βρίσκεται ένας αθηναϊκός θίασος, που δίνει παραστάσεις σε δικό του θέατρο-αντίσκηνο. Ο αθηναϊκός θίασος είναι περισσότερο οργανωμένος με αυτοκίνητα και μεγάφωνα και κατά συνέπεια κερδίζει το ενδιαφέρον των κατοίκων του χωριού.