Κοινωνική βιογραφική σειρά 10 επεισοδίων, με τη σκηνοθετική σφραγίδα της Όλγας Μαλέα. Καταγράφει, με διεισδυτική ματιά, τη μεταμόρφωση της νεαρής Μαρίας Κάλλας, από ασχημόπαπο στη μεγαλύτερη ντίβα όλων των εποχών, την περίοδο της Κατοχής, στην Αθήνα. Παρακολουθούμε τη Μαρία μέσα από τη σχέση της με τα βασικά πρόσωπα της νεανικής ζωής της: τη μητέρα της, την Ισπανίδα δασκάλα της, τον βαρύτονο εραστή της, την πιανίστρια αδελφή της, τον Γερμανό μαέστρο. Όμως, καθένας από αυτούς, εντυπωσιασμένος από το ταλέντο της, έχει άλλα σχέδια για τη Μαρία.
Μ’ ένα ταξίδι ανάμεσα στην αγάπη και την αιωνιότητα, η Μαρία ψάχνει κάποιον που θα την αγαπήσει γι’ αυτό που είναι, χωρίς όρους ή απαιτήσεις. Η έλλειψη αγάπης αποτελεί την κινητήρια δύναμη, ώστε να αναπτύξει το ταλέντο της και να καλλιεργήσει τη μοναδική φωνή της, που αποτελεί σημείο αναφοράς και ορόσημο για την όπερα παγκοσμίως.
Βασισμένη στο βιβλίο «Η άγνωστη Κάλλας», του ιστορικού Νικόλα Πετσάλη-Διομήδη.