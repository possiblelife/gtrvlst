Η μεγάλη πυρκαγιά της Θεσσαλονίκης του 1917 αναγκάζει την οικογένεια του Εβραίου επιχειρηματία Μωής Κοέν (Νίκος Ψαρράς) να αναζητήσει καταφύγιο σε έναν τσιγγάνικο καταυλισμό. Εκεί, η σύζυγός του, Μπενούτα (Ελισάβετ Μουτάφη), φέρνει στον κόσμο τον Ιωσήφ (Χρήστος Λούλης και Δημήτρης Αριανούτσος σε νεαρή ηλικία), ένα παιδί γεννημένο κυριολεκτικά μέσα στη φωτιά. Η ιστορία της φωτιάς, που άλλοτε δημιουργεί και άλλοτε καταστρέφει, δείχνει να ακολουθεί τον Ιωσήφ σε όλη του τη ζωή. Η οικογένειά του ζει τον εμπρησμό του Κάμπελ, τη χρεοκοπία του πατέρα και τη φυγή της μεγάλης του αδελφής, Ζακλίν (Νεφέλη Κουρή) από το σπίτι, προκειμένου να ζήσει τον απαγορευμένο έρωτά της με τον χριστιανό Κωνσταντίνο (Σπύρος Σταμούλης). Ο Β΄ Παγκόσμιος Πόλεμος «καίει» όσα ο Ιωσήφ γνώριζε μέχρι τότε, με τραγική κατάληξη τη μεταφορά της οικογένειας στο κολαστήριο του Άουσβιτς. Κι όμως, μέσα απ’ όλα αυτά, υπάρχει ένα υλικό που αντέχει ακόμα. Που καμιά φωτιά δεν καταφέρνει να το λιώσει, αλλά αντίθετα το κάνει ακόμα πιο δυνατό! «Το βραχιόλι της φωτιάς». Μια συγκλονιστική ιστορία για όσους έχασαν τα πάντα, αλλά  βρήκαν το κουράγιο να σηκωθούν ξανά. Για όσους πέρασαν μέσα από τις φλόγες και βγήκαν πιο ζωντανοί από ποτέ.