Ο Νικόλας (Σπύρος Παπαδόπουλος), ένας χαρισματικός καθηγητής λυκείου βλέπει τη ζωή του να διαλύεται βίαια και αναπάντεχα. Στη διάρκεια μιας έντονης κρίσης στον γάμο του, ο Νικόλας εμπλέκεται ερωτικά, για μια νύχτα, με τη μητέρα ενός μαθητή του ο οποίος εμφανίζει προβλήματα συμπεριφοράς (Έμιλυ Κολιανδρή). Λίγες ημέρες αργότερα, η σύζυγός του (Μαρίνα Ασλάνογλου) δολοφονείται στη διάρκεια μιας ένοπλης ληστείας στο ίδιο τους το σπίτι και η κόρη του μεταφέρεται σε κρίσιμη κατάσταση στην εντατική. Αντιμέτωπος με την οικογενειακή τραγωδία, αλλά και την άγρια και παραβατική πραγματικότητα του περιθωριοποιημένου σχολείου, στο οποίο διδάσκει, ο Νικόλας προσπαθεί να ξετυλίξει ένα κουβάρι μυστικών και ανατροπών, για να μπορέσει να εντοπίσει τους εγκληματίες και να αποκαλύψει μια σκοτεινή συνωμοσία σε βάρος του. Στο πλευρό του βρίσκεται μια «ασυνήθιστη» αξιωματικός της Αστυνομίας (Νικολέτα Κοτσαηλίδου), ο επίμονος προϊστάμενός της (Δημήτρης Καπετανάκος) και μια ολόκληρη τάξη μαθητών, που βλέπει στο πρόσωπό του έναν εμπνευσμένο καθοδηγητή. Η έρευνα αποκαλύπτει μια σειρά από αναπάντεχες ανατροπές που θα φέρουν τον Νικόλα σε σύγκρουση με έναν σεσημασμένο τοκογλύφο (Τάσος Γιαννόπουλος) και τον επικίνδυνο κόσμο της νύχτας που αυτός εκπροσωπεί, αλλά και με μία συμμορία, η οποία μελετά τα θύματά της σε βάθος μέχρι να τα εξοντώσει.