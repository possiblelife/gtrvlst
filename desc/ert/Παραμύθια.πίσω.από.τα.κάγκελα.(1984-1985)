Βασίζεται στο ομότιτλο βιβλίο του Νίκου Τσιφόρου, ένα βιβλίο με ιστορίες καθημερινών ανθρώπων που βρέθηκαν στη φυλακή. Αυτοτελείς ιστορίες από μεροκαματιάρηδες και καθημερινούς ανθρώπους που θέλησαν και κυνήγησαν μεγαλεία και πολυτέλειες, αλλά η φυλακή δεν προσφέρει ούτε το ένα ούτε το άλλο. Στις περισσότερες ιστορίες, μία γυναίκα, μία καψούρα, ένας έρωτας, μία επίδειξη είναι που υποκινούν τους άνδρες να καταφύγουν στην παρανομία για την εντυπωσιάσουν, να της δώσουν λούσα και αρώματα. Κι αυτές; Ούτε ένα τσιγάρο στη φυλακή. Τα Παραμύθια πίσω από τα Κάγκελα, είναι, όμως, κι ένα ταξίδι στην τότε Ελλάδα, μία εντελώς διαφορετική Ελλάδα. Μία Ελλάδα που είχε αφήσει πίσω Β’ Παγκόσμιο Πόλεμο κι Εμφύλιο και προσπαθούσε να κοιτάξει μπροστά. Προ παντός, όμως, τα Παραμύθια πίσω από τα Κάγκελα μας ξεναγούν στην πιάτσα της τότε Ελλάδος. Στην Ομόνοια με τους παπατζήδες, τους μπαρμπουτιέρηδες με τα καραγκιοζάκια τους (τα ζάρια), τους μάγκες και την ιδιαίτερη γλώσσα τους, τη γλώσσα της πιάτσας, του πεζοδρομίου.