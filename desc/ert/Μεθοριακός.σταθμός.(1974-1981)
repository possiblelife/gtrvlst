Το χωριό Καλαμιά του "Μεθοριακού σταθμού" ήταν "τοποθετημένο" κοντά στα σύνορα με την Βουλγαρία. Στο πρώτο αυτοτελές επεισόδιο μάλιστα, η υπόθεση περιλάμβανε την ανταλλαγή κατασκόπων μεταξύ Ελλάδας και Βουλγαρίας. Στο πρώτο επεισόδιο εμφανίστηκαν ηθοποιοί που δεν συμμετείχαν στη συνέχεια, όπως ο Νίκος Βασταρδής και ο Νίκος Λυκομήτρος. Σύμφωνα με τον σκηνοθέτη της σειράς, Γιώργο Πετρίδη, την τελική γνώριμη μορφή του ο "Μεθοριακός σταθμός" την απέκτησε ύστερα από πρόταση του τότε διευθυντή της ΥΕΝΕΔ, Μάριου Βαλυνδρά, ο οποίος προέτρεψε τον σκηνοθέτη να "χρησιμοποιήσει" το φορμάτ της άλλης οικογενειακής σειράς της ΥΕΝΕΔ "Το μικρό σπίτι στο λιβάδι" (την σκηνοθετική επιμέλεια της μεταγλώττισης του οποίου, συμπτωματικά, την είχε ο ίδιος ο σκηνοθέτης του "Μεθοριακού"). Το φθινόπωρο του 1980, μέσα στο πλαίσιο "ανανέωσης" των περισσότερων μακρόβιων Ελληνικών σειρών της τηλεόρασης (όπως το "Λούνα Παρκ" της ΕΡΤ, "Το ημερολόγιο ενός θυρωρού" της ΥΕΝΕΔ και "Ο δρόμος (1977)" της ΥΕΝΕΔ που τελικά αποφασίστηκε απότομα να σταματήσει), έτσι και στον "Μεθοριακό σταθμό" αποφασίστηκε να γίνει μια "ανανέωση" της σειράς, με αλλαγή χωριού, αλλαγές προσώπων και αλλαγές στην ιστορία. Οι περισσότεροι κάτοικοι μετακόμισαν από την Καλαμιά σε άλλο χωριό, την Καστανιά και προστέθηκαν αρκετοί νέοι ηθοποιοί στο καστ. Η σειρά τελικά καταργήθηκε, επειδή μετά τις εκλογές στις 18 Οκτωβρίου 1981, την 1η Νοεμβρίου ανέλαβε νέα Διοίκηση, η οποία αποφάσισε να μην προβάλλει καμία απ' τις εκπομπές που είχε εγκρίνει η προηγούμενη Διοίκηση. Τα μοναδικά επεισόδια που σώζονται στο αρχείο της ΕΡΤ είναι 2 επεισόδια του 1981, το προτελευταίο επεισόδιο και άλλο ένα.