Αθήνα, 1968. Δικτατορία. Η Κυβέλη (Καρυοφυλλιά Καραμπέτη) επισκέπτεται καθημερινά στο νοσοκομείο τον Γεώργιο Παπανδρέου (Άρης Λεμπεσόπουλος), ο οποίος νοσηλεύεται φρουρούμενος. Ο Μιχάλης (Δημήτρης Καταλειφός) και η Φωτεινή (Θέμις Μπαζάκα) έρχονται στην πόλη για να εκτελέσουν μια μυστική αποστολή της καρδιάς, που θα τους συνδέσει με τις μυστικές υπηρεσίες, τον Φώντα (Αργύρης Πανταζάρας) και τη γυναίκα του, Όλγα (Λένα Παπαληγούρα). Λάθη και πάθη μέσα στη δίνη της Ιστορίας και στο κέντρο δύο από τις σημαντικότερες οικογένειες στην ιστορία της χώρας. Πώς, όμως, γνώρισε ο ιδρυτής της μεγάλης πολιτικής δυναστείας την ηγερία του σύγχρονου ελληνικού θεάτρου; Μέσα από το καλειδοσκόπιο σε παράλληλη δράση ακολουθούμε τους ήρωες, την Κυβέλη (Μαρία Παπαφωτίου) και τον Γεώργιο Παπανδρέου (Γιώργος Τριανταφυλλίδης) από τα πρώτα τους χρόνια ως τη γνωριμία, τον έρωτα, τον γάμο και τον χωρισμό τους το 1951. Η ιστορία τους μας ταξιδεύει στη Σμύρνη, στο Παρίσι, στο Βερολίνο και στη Χίο. Κοντά τους συναντάμε ιστορικές προσωπικότητες της θεατρικής και της πολιτικής σκηνής, όπως η Μαρίκα Κοτοπούλη (Πέγκυ Τρικαλιώτη), ο Δημήτρης Χορν (Αναστάσης Ροϊλός), ο Μήτσος Μυράτ (Κωνσταντίνος Μπιμπής) και μέλη των οικογενειών, όπως τη Μιράντα Μυράτ (Πέγκυ Σταθακοπούλου), τη Βαλεντίνη Ποταμιάνου, τον Γιώργο Παπανδρέου του Γεωργίου κ.λπ. Στον ρόλο της Μαρίας Αδριανού (μητέρας της Κυβέλης) η Τάνια Τσανακλίδου. Τη Ροζίτα Σεράνο υποδύεται η Δωροθέα Μερκούρη. Τη μουσική της σειράς, καθώς και το ομότιτλο τραγούδι υπογράφει ο Γιώργος Χατζηνάσιος. Ερμηνεύει η Ελευθερία Αρβανιτάκη.