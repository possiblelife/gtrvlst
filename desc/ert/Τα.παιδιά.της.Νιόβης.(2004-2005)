Το καλοκαίρι του 1917, η Ελλάδα παίρνει μέρος στον Πρώτο Παγκόσμιο Πόλεμο στο πλευρό των Συμμάχων της Αντάντ. Πέντε χρόνια αργότερα, τον Αύγουστο του 1922, οι Έλληνες της Μικράς Ασίας ξεριζώνονται από τις εστίες τους. Αυτή την πολυκύμαντη και πολυτάραχη περίοδο, που κατέληξε στην μεγαλύτερη εθνική καταστροφή του Ελληνισμού μέσα στον 20ο αιώνα, πραγματεύεται η φιλόδοξη τηλεοπτική παραγωγή σε ελεύθερη διασκευή του ομότιτλου μυθιστορήματος του ακαδημαϊκού Τάσου Αθανασιάδη. Η δράση αναπτύσσεται, κατά κύριο λόγο, σε μια ανεπτυγμένη και ευημερούσα κωμόπολη της περιφέρειας Αϊδινίου, το Σαλιχλί, γενέτειρα του συγγραφέα, με κεντρικά πρόσωπα τα μέλη της οικογένειας ενός αυτοδημιούργητου Έλληνα τραπεζίτη, στον περίγυρο του οποίου κινούνται σημαίνουσες προσωπικότητες της τοπικής κοινωνίας, Έλληνες και Τούρκοι. Μέσα από τις επιμέρους ιστορίες των ανθρώπων αυτών, τους έρωτες, τα πάθη τους, τις ελπίδες, τις προσδοκίες και τα όνειρά τους, αλλά και τις εύλογες αντιπαραθέσεις και συγκρούσεις τους. Συγκροτείται και αναδεικνύεται η ιδιαίτερη καθημερινότητα της πόλης, όπου πρωτοστατούν συνήθειες, έθιμα, παραδόσεις, δεμένες με τα χρώματα και τους ήχους της Ανατολής. Ώσπου η καθημερινή ζωή αρχίζει να σημαδεύεται από την πορεία και την εξέλιξη των ιστορικών γεγονότων. Και τότε, η ανθρώπινη μοίρα καταλήγει έρμαιο της συγκυρίας.