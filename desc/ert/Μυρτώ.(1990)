Η Μυρτώ αριστούχος φοιτήτρια της Νομικής, αντιμετωπίζει πολλές δυσκολίες χωρίς οικογένεια να την στηρίξει οικονομικά, σε αντίθεση με τους φίλους της. Ο πρώτος της έρωτας την παρατάει γιατί δεν έχει προίκα (Νίκος Βερλέκης). Η Μυρτώ μετά από πολλές προσπάθειες να βρει δουλειά και να κάνει καριέρα ως δικηγόρος, παραιτείται για να παντρευτεί έναν αρκετά μεγαλύτερο της άντρα (Κώστας Μεσάρης). Τον ακολουθεί στην επαρχία όπου διορίζεται νομάρχης, κάνει ένα παιδί, χωρίς να την καλύψει η μητρότητα. Μετά από ένα διάστημα οικογενειακής θαλπωρής γνωρίζει και ερωτεύεται έναν άλλο άντρα. Βρίσκει εραστή στο πρόσωπο του γόη της καλής κοινωνίας των Ιωαννίνων (Τάκης Χρυσικάκος). Το μωρό της πεθαίνει κι εκείνη γυρίζει στην Αθήνα γεμάτη ενοχές, πιστεύοντας ότι φταίει η ίδια για τον θάνατο του παιδιού, επειδή δεν μπορούσε να μένει κλεισμένη σπίτι για να το θηλάζει, με σπασμένα νεύρα, έχοντας άντρα κι εραστή. Όταν όλα αποκαλύπτονται αποφασίζει να ξεκινήσει από την αρχή. Χωρίζει, αφήνει τον εραστή και διορίζεται ειρηνοδίκης στην Κρήτη. Η τελευταία σκηνή αφήνει ένα παράθυρο ελπίδας. Στο καράβι για την Κρήτη πετυχαίνει τον παλιό συμφοιτητή της (Στέλιος Μάινας), που ήταν πολύ ερωτευμένος μαζί της στη σχολή και της είχε κάνει και πρόταση γάμου. Τότε τον είχε αρνηθεί γιατί ζούσε τον έντονο έρωτα με αυτόν που τελικά την παράτησε και της φαινόταν αδιανόητο να συμβιβαστεί σε μια τρυφερή, φιλική, συντροφική σχέση χωρίς πάθος. Ο νεαρός, πετυχημένος δικηγόρος πια, παντρεύτηκε, χώρισε και πηγαίνει και αυτός για δουλειά στην Κρήτη και όλα τα ενδεχόμενα αφήνονται ανοιχτά.