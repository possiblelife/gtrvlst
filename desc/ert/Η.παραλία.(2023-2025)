Ήταν ένα κορίτσι, ήταν και ένα αγόρι, ήταν καλοκαίρι, λουλούδια στα μαλλιά… αλλά και ένα έγκλημα στην πιο ξέγνοιαστη παραλία του κόσμου, στα Μάταλα της Κρήτης. 26 Μαρτίου του 1969. Η Υπατία (Πάτυ), η κεντρική ηρωίδα της ιστορίας, φτάνει στο αεροδρόμιο του Ελληνικού έκτακτα από το Λονδίνο όπου σπουδάζει γιατρός. Γνωρίζει εκεί τον Χάρι, ένα νεαρό χίπι και γοητεύεται. Εκείνος την καλεί να επισκεφθεί τα Μάταλα όπου ζει μαζί με άλλους χίπις. Η κοπέλα πάει, χωρίς να έχει ιδέα τι θα συναντήσει εκεί. Φτάνοντας καταλαβαίνει πως δεν είναι απλά μια παραλία και πως δεν είναι απλά ένα καλοκαίρι. Είναι ένα περίεργο και όμορφο κοινόβιο των παιδιών των λουλουδιών, ανέγγιχτο από τη δικτατορία και τον έξω κόσμο, που συνυπάρχει άλλοτε καλά και άλλοτε με δυσκολία με την τοπική συντηρητική κοινωνία. Η κοινωνία πάλι της παραλίας, διαφορετική από οτιδήποτε άλλο έχει γνωρίσει η Υπατία, την αφομοιώνει και με τις ιστορίες της την κλειδώνει εκεί, να περιμένει το καλοκαίρι της αγάπης μαζί με όλους τους άλλους. Όμως αυτό δεν έρχεται ποτέ. Ένα στυγερό έγκλημα παγώνει τους πάντες και το νεαρό κορίτσι βρίσκεται στο μάτι του κυκλώνα καθώς η δολοφονία αυτή συνδέεται άρρηκτα με το παρελθόν και τα μυστικά της.