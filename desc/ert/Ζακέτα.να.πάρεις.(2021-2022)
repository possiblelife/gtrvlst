Κεντρικό θέμα της κωμικής σειράς είναι η πολυσυζητημένη σχέση μάνας-γιου, καθώς με αφετηρία τη χιλιοειπωμένη φράση «Ζακέτα να πάρεις», την κλασική και διαχρονική ατάκα που μόνο η Ελληνίδα μάνα έχει το… προνόμιο να γνωρίζει, καταγράφεται, μέσα από τραγελαφικές και σπαρταριστές καταστάσεις. Και μόνο η ιδέα φαντάζει φοβερή, αλλά γίνεται ακόμα πιο απρόβλεπτη με τις Ελένη Ράντου, Δάφνη Λαμπρόγιαννη και Φωτεινή Μπαξεβάνη, στους πρωταγωνιστικούς ρόλους. Η πρώτη είναι η Φούλη, μάνα με καριέρα σε νυχτερινά κέντρα, η δεύτερη η Δέσποινα, μάνα με κανόνες και καλούς τρόπους, και η τρίτη η Αριστέα, μάνα με τάπερ και… ξεμάτιασμα. Όσο διαφορετικές κι αν είναι, όμως, καθεμιά με τον τρόπο της θα αναστατώσει για τα καλά τη ζωή του μοναχογιού της… Ο Βασίλης Αθανασόπουλος ενσαρκώνει τον Μάνο, γιο της Δέσποινας, τον μικρότερο, μάλλον ομορφότερο και σίγουρα πιο άστατο ως χαρακτήρα από τα τρία αγόρια. Ο Παναγιώτης Γαβρέλας είναι ο Ευθύμης, το καμάρι της Αριστέας, που τρελαίνεται να βλέπει μιούζικαλ και να συζητάει τα πάντα με τη μαμά του, ενώ ο Μιχάλης Τιτόπουλος υποδύεται τον Λουκά, τον γιο της Φούλης και οικογενειάρχη της παρέας, που κατά κύριο λόγο σβήνει τις φωτιές ανάμεσα στη μάνα του και τη γυναίκα του. Φυσικά, από το πλευρό των τριών γιων δεν θα μπορούσαν να λείπουν και οι γυναίκες. Την Ευγενία, σύζυγο του Λουκά και νύφη «λαχείο» για τη Φούλη, ενσαρκώνει η Αρετή Πασχάλη. Τον ρόλο της ζουζούνας φιλενάδας του Μάνου, Τόνιας, ερμηνεύει η Ηρώ Πεκτέση, ενώ στον ρόλο της κολλητής φίλης του Ευθύμη, της γλυκιάς Θάλειας, διαζευγμένης με ένα 6χρονο παιδί, θα δούμε την Αντριάνα Ανδρέοβιτς. Τον ρόλο του Παντελή, του γείτονα που θα φέρει τα πάνω-κάτω στη ζωή της Δέσποινας, με τα αισθήματα και τις… σφολιάτες του, ερμηνεύει ο Κώστας Αποστολάκης. 
Το τραγούδι των τίτλων αρχής ερμηνεύει η Ελένη Τσαλιγοπούλου, σε μουσική Θέμη Καραμουρατίδη και στίχους Γεράσιμου Ευαγγελάτου. Οι μαμάδες μας κι οι γιοι τους σε περιμένουν να σου πουν τις ιστορίες τους. Συντονίσου κι ένα πράγμα μην ξεχάσεις… ζακέτα να πάρεις!