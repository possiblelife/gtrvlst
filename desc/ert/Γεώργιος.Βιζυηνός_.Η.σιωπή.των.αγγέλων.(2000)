"Δι' ασφάλειαν της κοινωνίας και ησυχίαν...", τονίζεται ιδιαίτερα στην διαταγή της 14ης Απριλίου 1892 του Ειρηνοδίκη Αθηνών προς την αστυνομική Αρχή για την βίαια μεταφορά και τον εγκλεισμό του ποιητή Γεωργίου Βιζυηνού, ο οποίος σύμφωνα με τις διαδόσεις εκείνων των ημερών είχε τρελαθεί από τον παράφορο έρωτά του για μια δεκατετράχρονη παιδούλα, ιταλικής καταγωγής, πασίγνωστη για τις επιδόσεις της στο πιάνο και κόρη της σπιτονοικοκυράς του.
Αντί όμως της αστυνομικής Αρχής την μεταφορά του "επικίνδυνου παράφρονα" αναλαμβάνουν οι στενότεροι φίλοι του, χρησιμοποιώντας τα μέσα που διαθέτει ένας απ' αυτούς ως άνθρωπος της βασιλικής αυλής και εξαπατώντας τον Βιζυηνό ότι έπεισαν την αγαπημένη του να τον παντρευτεί και ότι ο μυστικός τους γάμος θα τελεστεί το ίδιο βράδυ σ' ένα σπίτι στην εξοχή. Έτσι ο τραγικός εραστής ντυμένος γαμπρός, με γαμήλιες λαμπάδες και στέφανα, μεταφέρεται και κλείνεται στο δημόσιο φρενοκομείο.