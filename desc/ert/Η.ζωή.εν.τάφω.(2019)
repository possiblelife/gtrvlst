Η αφήγηση του κλασικού μυθιστορήματος του Στράτη Μυριβήλη, «Η ζωή εν τάφω» ξεκινά γύρω στο 1924, όταν ο Μυριβήλης αναζητώντας ένα έγγραφο της Στρατολογίας αναγκάζεται να ανοίξει ένα μικρό μπαούλο, όπου έχει φυλάξει διάφορα ενθυμήματα από τη ζωή του στα χαρακώματα του Νότιου Τομέα του Ανατολικού Μετώπου κατά τη διάρκεια του Α΄ Παγκοσμίου Πολέμου. Όπως μας παραδίδεται από την αφήγηση, ο Μυριβήλης, κατατάσσεται εθελοντής στη Μεραρχία του Αιγαίου Πελάγους και ακολουθεί όλα τα στρατιωτικά γεγονότα μέχρι τη μάχη του Σκρα, «τη φριχτή μάχη του υψομέτρου 908» κατά το μυθιστόρημα. Ο συγγραφέας ωστόσο ψάχνοντας στο μπαούλο βρίσκει ένα φάκελο με σημειώσεις από τη ζωή στα χαρακώματα του εθελοντή λοχία, διμοιρίτη του εβδόμου λόχου του 4ου Συντάγματος, φοιτητή Αντώνη Κωστούλας. Σιγά σιγά ο Κωστούλας εξελίσσεται σε μυθιστορηματική περσόνα του συγγραφέα που ζει και βιώνει αυτό που υποτίθεται έζησε ο Μυριβήλης. Αφηγητής πλέον στο μυθιστόρημα και στο σενάριο είναι ο Αντώνης Κώστουλας, τελειόφοιτος φοιτητής της Φιλοσοφικής Σχολής του Πανεπιστημίου Αθηνών που λόγω της έκρυθμης κατάστασης εξαιτίας του διχασμού, αναγκάζεται να επιστρέψει στη Λέσβο όπως κάνουν και οι συμφοιτητές του Ίων και Λάμπης. Στο πλοίο της επιστροφής γνωρίζονται με τον Λεωνίδα Γεράκη λίγο μεγαλύτερο τους που θα παίξει σημαντικό ρόλο στην εξέλιξη της αφήγησης. Φτάνοντας στην Μυτιλήνη τον Κωστούλα υποδέχεται η αγαπημένη του Μυρσίνη δασκάλα του τοπικού Παρθεναγωγείου που μένει σε μια μικρή μονοκατοικία μαζί με τις ξαδέρφες της Τζέλικα και Λιλίτα. Η επιστροφή του Αντώνη αναπτερώνει τις ελπίδες της Μυρσίνης αλλά και του ίδιου πως σύντομα θα παντρευτούν. Μάλιστα από την άλλη κιόλας μέρα ψάχνει να βρει μια προσωρινή δουλειά σε κάποια τοπική εφημερίδα μέχρι να πάρει το πτυχίο του. Οι φήμες όμως πως έρχεται ο πόλεμος στην Ελλάδα δημιουργούν ανασφάλεια στους πιθανούς εργοδότες που αποφεύγουν να προσλάβουν επιπλέον προσωπικό. Αυτές οι φήμες δημιουργούν και μια σκιά στις σχέσεις του Αντώνη με την Μυρσίνη, όχι χωρίς λόγο. Ήδη η Ευρώπη έχει εμπλακεί στη μέγγενη του Μεγάλου Πολέμου εδώ και δυο χρόνια. Λογικά δεν θα αργήσει να έρθει και η σειρά της Ελλάδας. 