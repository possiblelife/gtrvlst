Σε μια μικρή μονοκατοικία, στο Παγκράτι, ζουν η Ελένη, ο Κυριάκος και τα τέσσερα παιδιά τους. Ο Κυριάκος εργάζεται στο Δήμο Αθηναίων ως κηπουρός και καμιά φορά εργάζεται και σε ιδιωτικούς κήπους. Περιποιείται φυτά, αλλά περιποιείται και την εμφάνισή του με κοστούμια σινιέ και πασαλείβεται με ακριβά γαλλικά αρώματα. Η Ελένη εργάζεται ταμίας σε ένα σούπερ μάρκετ και προσπαθεί να τα φέρει βόλτα, γιατί ο σύζυγος της είναι εντελώς αμέτοχος σε όλα. Μπορεί οι γείτονες να λυπούνται την άτυχη γυναίκα, όμως εκείνη δεν το βλέπει έτσι. Αγαπάει τον άντρα της και τα παιδιά της και αντιμετωπίζει τις καθημερινές δυσκολίες με χιούμορ. Όταν, όμως, μαθαίνει ότι ο Κυριάκος, δεν περιποιείται μόνο τα φυτά, αλλά και το σώμα μιας πλούσιας και φανταχτερής χήρας, που τον αποκαλεί μάλιστα "Κούλη μου", η Ελένη από πρόβατο γίνεται ταύρος και αποφασίζει να πάρει εκδίκηση. Και την παίρνει με διάφορους τρόπους, ηθικούς και ανήθικους, θεμιτούς και αθέμιτους, κωμικούς και τραγικούς. Το όνειρό της είναι να εξοντώσει οικονομικά τη χήρα και τον Κούλη της. Θα το πετύχει;