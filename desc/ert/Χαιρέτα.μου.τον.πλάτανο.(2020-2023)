Ποιος είναι ο Πλάτανος; Είναι το χωριό του Βαγγέλα του Κυριαζή, ενός γεροπαράξενου που θα αποχαιρετήσει τα εγκόσμια και θα αφήσει την πιο περίεργη διαθήκη. Όχι στα παιδιά του. Αυτά έχει να τα δει πάνω από 15 χρόνια. Θα αφήσει στα εγγόνια του το σπίτι του και μερικά στρέμματα κοντά στο δάσος. Α, ναι. Και τρία εκατομμύρια ευρώ! Μοναδικός όρος στη διαθήκη, να μείνουν τα εγγόνια στο σπίτι του παππού τους, που δεν έχει ρεύμα, δεν έχει νερό, δεν έχει μπάνιο, για έναν ολόκληρο χρόνο! Αν δεν τα καταφέρουν, τότε όλη η περιουσία του Βαγγέλα θα περάσει στο χωριό. Και κάπως, έτσι, ξεκινάει η ιστορία μας…