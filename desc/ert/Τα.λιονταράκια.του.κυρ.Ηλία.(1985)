Κοινωνική, χιουμοριστική σειρά, αυτοτελών επεισοδίων, που μας μεταφέρουν σ' ένα προάστιο της Αθήνας, σ' έναν χώρο όπου υπάρχουν ακόμα σχέσεις και γειτονιά. Παρακολουθούμε τις σχέσεις, τις διαφωνίες και τις διαφορές, που υπάρχουν ανάμεσα σε δυο οικογένειες, που ζουν στην ίδια γειτονιά σε κοντινές πολυκατοικίες. Πρόκειται για την οικογένεια ενός πολιτικού μηχανικού, του Τέλη Αργυρόπουλου και του καταστηματάρχη οικιακών ειδών, Ηλία Πετρίδη. Διαφορετικοί άνθρωποι οι ίδιοι, κοινά όμως τα προβλήματα των παιδιών. Η οικογένεια του Τέλη Αργυρόπουλου αποτελείται από τη γυναίκα του Αθηνά, την 17χρονη κόρη τους Ηρώ και τον βενιαμίν το μικρό Αλέξανδρο, ενώ η οικογένεια του Ηλία Πετρίδη από τη γυναίκα του Ευθυμία, την 17χρονη Μαρία και τον 19χρονο Γιάννη. Η σειρά, εκτός από τις δυο οικογένειες, μας οδηγεί και στο εσωτερικό ενός στούντιο της τηλεόρασης, όπου φιλοξενούνται γνωστοί καλλιτέχνες. Στο στούντιο αυτό δουλεύει ο Πάνος, που είναι ερωτευμένος με τη Μαρία παρά τις αντιρρήσεις του πατέρα της αλλά και της μητέρας του, που έχει άλλα όνειρα για το γιο της.