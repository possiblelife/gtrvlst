Ο Μιχαήλ Φτενούδος, ένας αυταρχικός πάτερ-φαμίλιας, αργοπεθαίνει στα χρόνια της Κατοχής. Στα υπόγεια του σπιτιού του κρύβεται ο Αντόνιο, ένας Ιταλός αντιφασίστας με τον οποίο είναι ερωτευμένη η μικρότερη κόρη του, η Ερατώ. Όταν η Ερατώ μένει έγκυος, η μητέρα της φυγαδεύει τον Ιταλό και αποφασίζει να παρουσιάσει το παιδί ως δικό της προκειμένου να αποφευχθεί η οικογενειακή τραγωδία και η κοινωνική κατακραυγή. Μετά το θάνατο των γονιών τους η Ασπασία γίνεται αρχηγός της οικογένειας και με την καταπιεστική συμπεριφορά της σπρώχνει την Ερατώ σε μοναστήρι. Εκεί γνωρίζει ένα φίλο της ηγουμένης, τον Τάγαρη που της κάνει πρόταση γάμου. Η Ερατώ παντρεύεται τον Τάγαρη αλλά εκείνος όταν διαπιστώνει πως δεν είναι παρθένα τη διώχνει. Η Ερατώ θεωρεί ως αιτία όλων των δεινών την Ασπασία και επιστρέφει σπίτι αποφασισμένη να τη σκοτώσει. Είναι όμως αργά. Η Ασπασία έχει πεθάνει από καρδιακή προσβολή. Βλέποντας η Ερατώ πως η ζωή της δεν έχει κανένα νόημα αυτοκτονεί μια ημέρα πριν την επιστροφή του Αντόνιο που έρχεται για να την αναζητήσει...