Βασικός άξονας της σειράς είναι τα οικογενειακά τραπέζια της μαμάς… Τραπέζια που στήνονται σε γενέθλια, επετείους γάμων, βαφτίσεις, κηδείες, αλλά και σε γιορτές, όπως τα Χριστούγεννα, η Πρωτοχρονιά, το Πάσχα, όπου οι καλεσμένοι -διαφορετικών ηλικιών, διαθέσεων και πεποιθήσεων- μαζεύονται για να έρθουν πιο κοντά, να γνωριστούν, να θυμηθούν, να χαμογελάσουν, αλλά και να μαλώσουν, να διαφωνήσουν. Όταν, λοιπόν, το φαγητό παύει να είναι, απλώς, ένας τρόπος γαστρονομικής ευχαρίστησης, ένας κώδικας επιβίωσης, και γίνεται μια γλυκιά αφορμή για παρέα, για αγάπη, για ασφάλεια, τότε φτάνει στο τραπέζι «Η τούρτα της μαμάς». Για να επιβεβαιώσει τη συντροφικότητα, την παρέα, την ιδέα της οικογένειας. Η συγκεκριμένη τούρτα μιας απλής, καθημερινής, συνηθισμένης μαμάς, της Καίτης Κωνσταντίνου, η οποία έχει βαλθεί να γίνει διαδικτυακά διάσημη, έχει μια μαγική δύναμη. Απαλύνει καθετί που μας στενοχωρεί, μας αγχώνει ή μας φέρνει σε δύσκολη θέση, μας κάνει να τα ξεχνάμε όλα και να χαμογελάμε ξανά όπως τότε που ήμασταν παιδιά. Η τούρτα κρύβει καλά το μυστικό της, γιατί είναι πολύτιμο και το ξέρουν μόνο οι μαμάδες αυτού του κόσμου, όταν τη φτιάχνουν για τον άντρα τους και τα παιδιά τους!