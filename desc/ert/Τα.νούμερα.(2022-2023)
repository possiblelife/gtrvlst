«Tα νούμερα» με τον Φοίβο Δεληβοριά έρχονται στην ΕΡΤ! Ένα υβρίδιο κωμικών καταστάσεων, τρελής σάτιρας και μουσικοχορευτικού θεάματος, από τον Σεπτέμβριο, στις οθόνες σας. Ζωντανή μουσική, χορός, σάτιρα, μαγεία, stand up comedy και ξεχωριστοί καλεσμένοι σε ρόλους-έκπληξη ή αλλιώς «Τα νούμερα»… Ναι, αυτός είναι ο τίτλος μιας πραγματικά πρωτοποριακής εκπομπής που ετοιμάζει ο Φοίβος Δεληβοριάς για τη δημόσια ραδιοτηλεόραση και έρχεται στις οθόνες μας από τον Σεπτέμβριο, μέσα από τη συχνότητα της ΕΡΤ1! Η νέα μουσική κωμωδία 24 επεισοδίων, σε πρωτότυπη ιδέα του Φοίβου Δεληβοριά και του Σπύρου Κρίμπαλη και σε σκηνοθεσία Γρηγόρη Καραντινάκη, δεν θα είναι μια ακόμα μουσική εκπομπή ή ένα τηλεοπτικό σόου με παρουσιαστή τον τραγουδοποιό. Είναι μια σειρά μυθοπλασίας, στην οποία η πραγματικότητα θα νικιέται από τον σουρεαλισμό. Είναι η ιστορία ενός τραγουδοποιού και του αλλοπρόσαλλου θιάσου του, που θα προσπαθήσουν να αναβιώσουν στη σύγχρονη Αθήνα τη «Μάντρα» του Αττίκ. Μ’ ένα ξεχωριστό επιτελείο ηθοποιών και με καλεσμένους απ’ όλο το φάσμα του ελληνικού μουσικού κόσμου σε εντελώς απροσδόκητες «κινηματογραφικές» εμφανίσεις, και με μια εξαιρετική δημιουργική ομάδα στο σενάριο, στα σκηνικά, τα κοστούμια, τη μουσική, τη φωτογραφία, «Τα νούμερα» φιλοδοξούν να «παντρέψουν» την κωμωδία με το τραγούδι, το σκηνικό θέαμα με την κινηματογραφική παρωδία, το μιούζικαλ με το σατιρικό ντοκιμαντέρ και να μας χαρίσουν γέλιο, χαρά αλλά και συγκίνηση. Ραντεβού τον Σεπτέμβριο στην ΕΡΤ, γιατί εκεί θα ανακαλύψετε ότι η ιστορία των «Νούμερων» μπορεί τελικά να είναι και η δική σας ιστορία! 