Μια κάπως βολεμένη ανδροκρατούμενη δημοτική φιλαρμονική, της παραλίας Νέας Εφέσου, λαμβάνει την εντολή μέσα σε 45 μέρες να αναδιοργανωθεί με πρόσληψη νέων μουσικών, για να συμμετάσχει σε πολιτιστικές εκδηλώσεις της αδελφοποίησης του μικρού δήμου με τη γαλλική Dijon, ενώ ετοιμαζόταν για την επέτειο της 25ης Μαρτίου. Παρακολουθούμε τις προσωπικές ιστορίες των υπαρχόντων μελών της, των νέων μουσικών που έρχονται να διαγωνιστούν για τις αντίστοιχες προκηρυχθείσες θέσεις και προσλαμβάνονται, της προσωρινής δακτυλογράφου Τζένης και νυν σερβιτόρας του δημαρχιακού μεγάρου, άλλες πραγματικές, άλλες «εικονικής πραγματικότητας». Κάθε μουσικό όργανο και μια ιστορία: ο Παρμενίων, «η πρώτη τούμπα των Βαλκανίων», έχει άρρωστο τον πατέρα του και θέλει να παντρευτεί, ο αντάρτης Γεωργόπουλος, η τρομπέτα, έχει συζυγικά προβλήματα και θέλει παράλληλα να ζήσει ελεύθερη ζωή, ο Ιωάννου, η κορνέτα, φλερτάρει την Τζένη που τον απορρίπτει, ο Τσέλιος, το τρομπόνι, θα ερωτευτεί κι αυτός την Τζένη, ο Μαέστρος ζει με τη σκέψη της κόρης του που θεωρητικά σπουδάζει στο Λονδίνο, η Τζένη με τις αναμνήσεις της από έναν πρώην έρωτα. Ένας ύμνος στον έρωτα και στη συνύπαρξη ανθρώπων και λαών, αλλά και στην ελληνική φυσιογνωμία που συνδυάζει επαρχιακότητα και ευρωπαϊκή προοπτική, βόλεμα και επιμονή, ασυνεννοησία και ικανότητα, μικροαστική ματαιότητα και επιτυχία στους στόχους όταν τους θέτει. . .