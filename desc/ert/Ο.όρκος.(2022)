Ο Άγγελος Ράπτης (Γιάννης Στάνκογλου), ίσως, ο καλύτερος γενικός χειρουργός της Ελλάδας, είναι ένας αναγνωρισμένος επιστήμονας σ’ έναν ευτυχισμένο γάμο με τη δικηγόρο Ηρώ Αναγνωστοπούλου (Άννα-Μαρία Παπαχαραλάμπους), με την οποία έχουν αποκτήσει μια πανέξυπνη κόρη, τη Μελίνα (Μαρία Σιαράβα). Η αντίστροφη μέτρηση αρχίζει το βράδυ των γενεθλίων του, στην εφημερία του, όταν του φέρνουν νεκρές, από τροχαίο, τη γυναίκα του και την κόρη του, οι οποίες βρίσκονταν πολλές ώρες αβοήθητες στον δρόμο. Ο Άγγελος τα χάνει όλα μέσα σε μια νύχτα: την οικογένειά του και την πίστη του. Αυτό τον οδηγεί στην άρνηση της πραγματικότητας αλλά και της ζωής. Φεύγει από το νοσοκομείο, απομονώνεται στο πατρικό του στη λίμνη. Παραιτείται. Όταν, κάποια στιγμή, σ’ ένα ερημικό στενό, στο κέντρο της Αθήνας, μια ετοιμόγεννη γυναίκα, η Λουΐζα, τον παρακαλεί να τη βοηθήσει να γεννήσει και να μην τη αφήσει αβοήθητη στον δρόμο, ο Άγγελος δεν μπορεί να αρνηθεί. Η Λουΐζα είναι η σύζυγος του γνωστού εφοπλιστή, Χάρη Ζαφείρη (Δημοσθένης Παπαδόπουλος), ο οποίος για να εκφράσει την ευγνωμοσύνη του, χορηγεί το εθελοντικό πρόγραμμα «Ιατρικής Δρόμου», που θέλει να αρχίσει ο αδελφός του Άγγελου, Παύλος (Γιώργος Γάλλος), πανεπιστημιακός καθηγητής και επιμελητής του νοσοκομείου. Ο Άγγελος, ο οποίος ύστερα από ένα τυχαίο γεγονός έχει βάσιμες υποψίες ότι το δυστύχημα που στοίχισε τη ζωή στη γυναίκα και στην κόρη του δεν ήταν τυχαίο γεγονός αλλά προσχεδιασμένο έγκλημα, τελικά πείθεται να ηγηθεί του προγράμματος, μέσα από το οποίο θα αναδειχθούν οι ικανότητες και ο ηρωικός χαρακτήρας των μελών της ομάδας. Ο γενικός ιατρός Φάνης Μαρκάτος (Προμηθέας Αλειφερόπουλος), η διασώστρια, νοσηλεύτρια Πάτι Στιούαρτ (Αρετή Τίλη), ο γνώστης του δρόμου και των νόμων του Σαλβαντόρο Κρασσάς (Ιωσήφ Πολυζωίδης) η κοινωνική λειτουργός και επιστήθια φίλη της Ηρώς Χλόη Τερζάκη (Λουκία Μιχαλοπούλου) και ο αναισθησιολόγος Στέφος Καρούζος (Νίκος Πουρσανίδης) μαζί με τον Παύλο και τον Άγγελο θα βγουν στους δρόμους της Αθήνας και θα έρθουν αντιμέτωποι με περιστατικά που θα δοκιμάσουν τις ιατρικές τους γνώσεις αλλά και τα ψυχικά τους αποθέματα. Μέσα από έρωτες, που γεννιούνται ή διαλύονται, σχέσεις που αναπτύσσονται ή κοντράρονται, αναδρομές στο παρελθόν και ένα μυστήριο που συνεχώς αποκαλύπτεται, ο δρόμος θα μεταμορφώσει τους ήρωες και θα κάνει τον Άγγελο να ξαναβρεί την πίστη του στη ζωή και στην Ιατρική.