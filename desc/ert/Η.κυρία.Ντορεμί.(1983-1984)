Ο βασικός χαρακτήρας της σειράς είναι μια γυναίκα εκπαιδευτικός, η οποία, στην εποχή του Μεσοπολέμου, εγκαταλείπει τη γενέτειρά της, το Παρίσι, για να έρθει στην Ελλάδα, τον τόπο καταγωγής της. Η πολιτική και κοινωνική κατάσταση που επικρατεί στην Ελλάδα, την εκπλήσσει και τα συναισθήματά της εναλλάσσονται, καθώς συναντάει ποικίλες συμπεριφορές και νοοτροπίες. Ο διορισμός της στο Ρέθυμνο γίνεται αφορμή να γνωρίσει τη συντηρητικότητα της επαρχίας και να διακινδυνεύσει τη σταδιοδρομία της και την υπόληψή της. Στο πρώτο επεισόδιο της σειράς, η Κατερίνα Μακρή ταξιδεύει για την Κρήτη, παρατηρεί πρόσωπα και γεγονότα και ανακαλεί στη μνήμη της εικόνες και περιστατικά που στιγμάτισαν τις πρώτες ώρες της επιστροφής της στην Ελλάδα.