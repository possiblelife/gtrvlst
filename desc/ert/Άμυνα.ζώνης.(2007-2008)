Ο Αστυνόμος Χαρίτος δουλεύει στο τμήμα ανθρωποκτονιών. Είναι ένας άνθρωπος λογικός, μετρημένος και ηθικός. Για να ξεκουραστεί από τη δουλειά και τις οικογενειακές του έγνοιες, διαβάζει φανατικά λεξικά, ανακαλύπτοντας στην ετυμολογία των λέξεων την ισορροπία που λείπει από τη ζωή. Ένας σεισμός, κατά τη διάρκεια των καλοκαιρινών του διακοπών, θα αποκαλύψει το θαμμένο πτώμα ενός αγνώστου ανδρός. Παράλληλα, η δολοφονία ενός πασίγνωστου ανθρώπου της νύχτας, ιδιοκτήτη σκυλάδικων αλλά και πανάκριβων εστιατορίων, ξεσκεπάζει μια δαιδαλώδη υπόθεση ύποπτων συμφωνιών που εμπλέκουν πολιτικούς, μαφιόζους, πρεζόνια, ποδοσφαιριστές της Γ' Εθνικής και εταιρείες δημοσκοπήσεων. Ο Αστυνόμος Χαρίτος αναλαμβάνει την έρευνα και των δύο φόνων και όσο πιο κοντά έρχεται στην αλήθεια, τόσο πιο επικίνδυνα έρχεται αντιμέτωπος με μια άμυνα ζώνης που κανείς δεν τολμά να σπάσει.