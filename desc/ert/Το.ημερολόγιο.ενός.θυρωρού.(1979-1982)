Εύθυμα στιγμιότυπα και χιουμοριστικές καταστάσεις από τη καθημερινή ζωή των κατοίκων μιας αθηναϊκής πολυκατοικίας, μέσα από τα μάτια του θυρωρού της. Σατιρική σειρά που επαναφέρει τύπους, χαρακτήρες και καταστάσεις της παλαιότερης ραδιοφωνικής εκπομπής του Κώστα Πρετεντέρη, χρησιμοποιώντας το μικρόκοσμο της πολυκατοικίας ως σατιρική μικρογραφία της κοινωνίας μας. Στη ραδιοφωνική εκπομπή «γεννήθηκαν» μερικοί από τους πιο ευρηματικούς τύπους της πένας του Κώστα Πρετεντέρη και μέσα από τα κείμενά της, αναδείχθηκαν θαυμάσιοι καρατερίστες όπως ο Παντελής Ζερβός (Βαγγέλης), ο Σταύρος Ξενίδης (Πουνέντες), η Σαπφώ Νοταρά (Κλημεντίνη), ο Γιάννης Βογιατζής (Μικές), κ.α. Στη τηλεοπτική διασκευή, την οποία έκαναν άλλοι σεναριογράφοι χρησιμοποιώντας τα παλιά κείμενα, κρατήθηκαν βεβαίως οι βασικοί χαρακτήρες, αλλά άλλαξαν οι ηθοποιοί (με εξαίρεση τον Μικέ). Κεντρικός λοιπόν χαρακτήρας εξακολουθεί να παραμένει ο θυρωρός της πολυκατοικίας, Βαγγέλης Γαρίδας, ο οποίος λόγω του επαγγέλματός του, συναναστρέφεται καθημερινά τους ενοίκους και έρχεται σε επαφή με τα προβλήματα που αντιμετωπίζουν, τις χαρές και τις λύπες τους. Ανάμεσα στους ενοίκους ξεχωρίζουν: Ο Μικές Παρδάλογλου, το πιο διάσημο «μαμόθρεφτο» της ελληνικής σκηνής και οθόνης. Η Κλημεντίνη, αποτυχημένη πριμαντόνα και μέλος του θιάσου οπερέτας του μουσικοσυνθέτη Γεράσιμου Λαυράγκα, που ζει με τις τραγουδιστικές αναμνήσεις εκείνης της εποχής. Ο σουρεαλιστής ποιητής Μάκης Πουνέντες που δε χάνει την ευκαιρία να ξεφουρνίσει κάθε λίγο και λιγάκι ένα ακαταλαβίστικο ποίημα. Ο νευρικός κι αθυρόστομος εργολάβος οικοδομών Μπουλντόζας, χαρακτηριστικός εκπρόσωπος της γενιάς των εργολάβων που κατέστρεψαν την Αθήνα. Ο συνταξιούχος γυμνασιάρχης Περίκαλος, που καυτηριάζει τα σημερινά ήθη, αλλά και που κατά βάθος ζηλεύει τη σύγχρονη ελευθεριότητα κλπ.