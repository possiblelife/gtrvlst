Το γραφείο διατηρεί με ενοίκιο ο κύριος Τάκης, ένας ανεκδιήγητος όσο και ιδιόρρυθμος δικηγόρος, που οι περιορισμένες έως ανύπαρκτες νομικές του γνώσεις δεν τον εμποδίζουν να εμφανίζεται ως μέγας και ακαταμάχητος νομικός. Στην ουσία πρόκειται περί ενός σχεδόν μόνιμου "χασοδίκη", που μόνο κάτω από συγκυριακές και σατανικές συμπτώσεις καταφέρνει να κερδίσει την υπόθεση. Ο κύριος Τάκης βρίσκεται σε διάσταση με την ταλαίπωρη σύζυγο του, γι' αυτό τρώει και κοιμάται μέσα στο γραφείο, με όλα τα δυσάρεστα και ευτράπελα επακόλουθα. Τραγική συνέπεια, το γραφείο να διαθέτει μικρό αριθμό πελατών, να είναι καταχρεωμένο και να φυτοζωεί. Η μιζέρια στο δικηγορικό γραφείο του κου Τάκη είναι εμφανής. Οι συνεργάτες του, ασκούμενοι δικηγόροι, δεν αμείβονται, η Ελαδίτισσα γραμματεύς του αναμένει τους μισθούς της και ο ιδιοκτήτης του γραφείου τα απλήρωτα ενοίκιά του. Η διάσταση του κυρίου Τάκη με την σύζυγό του Ιουλία, τον αναγκάζει να κοιμάται και να σιτίζεται μέσα στο γραφείο, ενώ επεμβαίνει ακόμα και στα όνειρά του, ζητώντας την οφειλόμενη διατροφή. Παρόλη την άχαρη ζωή του, το "κύρος" του κου Τάκη παραμένει αμείωτο και με τον "μοναδικό" δικό του τρόπο κερδίζει τελικά την δίκη και αθωώνει τον πελάτη του.