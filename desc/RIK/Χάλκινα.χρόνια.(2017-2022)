Στα χρόνια μετά τη λήξη του Δευτέρου Παγκοσμίου Πολέμου μας μεταφέρει η σκηνοθέτις Κόριννα Αβρααμίδου με τη δραματική σειρά εποχής «Χάλκινα Χρόνια». Σε μια περίοδο κατά την οποία η Ευρώπη προσπαθούσε να ορθοποδήσει, πλήθος στρατιωτών επέστρεφαν καταταλαιπωρημένοι στα σπίτια τους κι ο κόσμος προσπαθούσε να επουλώσει τις πληγές του, καθώς φτώχεια και ανέχεια επικρατούσαν παντού. Πολλοί Κύπριοι πολέμησαν στο πλευρό των αγγλικών δυνάμεων εναντίον του Χίτλερ και πολλοί από αυτούς σκοτώθηκαν. Μέσα σ’ένα κλίμα πολιτικών και κοινωνικών αλλαγών γεννιούνται πολλές ενδιαφέρουσες ιστορίες οι οποίες στιγματίζονται από την περιρρέουσα ατμόσφαιρα της εποχής, αλλά έχουν τη δική τους ανθρώπινη δυναμική αφού καταπιάνονται με ήρωες που έχουν τα δικά τους προσωπικά πάθη, ανάγκες και όνειρα. Σεναριογράφοι αυτής της σειράς είναι η Δέσποινα Πυρκετή και η Σοφία Σοφοκλέους ενώ τη σκηνοθεσία υπογράφουν η Κόριννα Αβρααμίδου και ο Χρίστος Νικολάου. Στους πρωταγωνιστικούς ρόλους θα δούμε τους: Λένια Σορόκου, Αντρέα Τσέλεπο, Αντωνία Χαραλάμπους, Κύνθια Παυλίδου, Άννα Γιαγκιόζη, Γιάννα Λευκάτη, Σοφοκλή Κασκαούνια, Πανίκο Πιλάλη, Αντρέα Παπαμιχαλόπουλο, Αστέριο Πελτέκη, Μαρία Φιακά, Νάτια Χαραλάμπους, Νίκη Δραγούμη και τον Σίμο Τσιάκκα. Τη μουσική επένδυση ανέλαβε για ακόμα μία φορά ο Κώστας Κακογιάννης ενώ τα σκηνικά και τα κοστούμια ο Λάκης Γενεθλής. Πρόκειται για ακόμα μία παραγωγή της Galinis Productions με διευθυντή φωτογραφίας τον Νίκο Μυλωνά και διευθυντή παραγωγής τον Ζήνωνα Χατζηπαύλου.