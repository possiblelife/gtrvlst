Το σενάριο αναφέρεται σε τρεις διαφορετικές δεκαετίες, τη δεκαετία του ’60, τη δεκαετία του ’80 και αυτή του σήμερα. Επίκεντρο της ιστορίας είναι το ξενοδοχείο «Black forest» που στο παρελθόν γνώρισε μεγάλες δόξες, ενώ σήμερα πλέον έχει μπει σε περίοδο παρακμής. Σήμερα το ξενοδοχείο διευθύνει η γιαγιά της οικογένειας μαζί με τα τρία της εγγόνια και προσπαθούν να επαναφέρουν στο ξενοδοχείο τη χαμένη του αίγλη. Όλες οι ιστορίες έχουν σημείο αναφοράς το ξενοδοχείο «Black forest» και οι ήρωες σχετίζονται με κάποιο τρόπο με αυτό, αλλά και αναπόφευκτα μεταξύ τους. Πίσω στη δεκαετία του ’60, τη νύχτα του γάμου του παππού και της γιαγιάς στο ξενοδοχείο εξαφανίστηκε ο κουμπάρος και συνέταιρος τους χωρίς να δώσει σημεία ζωής από τότε. Το μυστήριο παραμένει άλυτο μέχρι σήμερα και αυτό που πραγματικά συνέβη εκείνο το βράδυ εξακολουθεί να αποτελεί μελανό σημείο στις ζωές των ηρώων. Η πλοκή των ιστοριών σε τρεις διαφορετικές χρονικές στιγμές αποτελούν τα κομμάτια του παζλ που θα συμπληρώνονται αναπάντεχα και με έξυπνο τρόπο αποκαλύπτοντας μυστικά του παρελθόντος που επηρεάζουν τις ζωές των ηρώων του σήμερα. 