Ο σεναριογράφος της σειράς, Δήμος Αντρέου, ξεκίνησε να γράφει τη σειρά το 1996 με αφορμή τις δημοτικές εκλογές του 1996. Το έναυσμα αποτελούσε η κάθοδος αρκετών υποψηφίων κοινοταρχών σε μικρά χωριά των 50-60 ψηφοφόρων, ενώ θα ανέμενε κανείς την ύπαρξη ενός μόνο υποψήφιου και συνεπώς τη μη διεξαγωγή εκλογών. Ο σεναριογράφος θέλησε να καταγράψει το γεγονός αυτό, των πολλών υποψηφίων σε μια μικρή κοινότητα των 50 ψηφοφόρων, γράφοντας τις «Ιστορίες του χωρκού». Αρχικά γράφτηκαν μόνο 7 επεισόδια αλλά λόγω της μεγάλης απήχησης που είχε η σειρά ανάμεσα στο κοινό, προβλήθηκαν ακόμα 11. Στη συνέχεια ακόμα 12 και έπειτα ακόμα 40. Μέχρι το 2006 που τερματίστηκε η σειρά προβλήθηκαν 451 επεισόδια. Το 2010-2011, γυρίστηκαν ακόμη μερικά επεισόδια με τους παλιούς αλλά και νέους ηθοποιούς. Τα γυρίσματα της σειράς γίνονταν στα χωριά Κλήρου, Ψημολόφου και Πέρα.