Η λαίλαπα του Β' Παγκοσμίου Πολέμου καταστρέφει την Ευρώπη. Στη σχετικά τυχερή Κύπρο που ο πόλεμος έχει χτυπήσει την πόρτα μόνο με μερικούς βομβαρδισμούς, σχεδόν χωρίς θύματα, βρίσκουν καταφύγιο πολλοί πρόσφυγες από την Αυστρία, την Ουγγαρία και την Πολωνία, όπως είχαν βρει και οι Έλληνες το 1922 μετά τη Μικρασιατική καταστροφή. Η μοίρα ρίχνει στην Αμμόχωστο δυο Βιεννέζες αδελφές, τη Λίζα και τη Μαρία, που θα συνδεθούν στενά με πρόσωπα και καταστάσεις της πολύ μικρής κοινωνίας της. Ο Νίκος ο πάμπλουτος "Κροίσος" έχει σπουδάσει Ιστορία και έχει αφοσιωθεί στην έρευνα, ενώ ο φίλος του, ο Μιχάλης, που έχει σπουδάσει Νομικά, αποφασίζει να γίνει ζωγράφος. Δυο ιστορίες που άλλοτε εκτυλίσσονται παράλληλα και άλλοτε μπλέκονται μεταξύ τους με έρωτες, πάθη, συγκρούσεις και αισθήματα αγάπης και τρυφερότητας. 