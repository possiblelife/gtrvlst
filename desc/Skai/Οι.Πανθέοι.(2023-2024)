«Οι Πανθέοι» το θρυλικό μυθιστόρημα του βραβευμένου συγγραφέα και ακαδημαϊκού Τάσου Αθανασιάδη μεταφέρεται τηλεοπτικά στον ΣΚΑΪ τη νέα σεζόν, σε μία σύγχρονη παραγωγή υψηλών προδιαγραφών. «Οι Πανθέοι», ένα αριστούργημα της ελληνικής πεζογραφίας, χάρισε στον δημιουργό του Τάσο Αθανασιάδη το Βραβείο Πεζογραφήματος από την Ακαδημία Αθηνών το 1959. Το βιβλίο, ένα από τα μυθιστορήματα του συγγραφέα που μεταφέρθηκαν στην ελληνική τηλεόραση, προβλήθηκε με μεγάλη επιτυχία για πρώτη φορά στην τηλεόραση την περίοδο 1977-1979 και εξιστορεί τις περιπέτειες των «Πανθέων», μιας μεγαλοαστικής οικογένειας, κατά τα πρώτα χρόνια του Β’ Παγκοσμίου Πολέμου. 47 χρόνια μετά, η οικογένεια των «Πανθέων» έρχεται στον ΣΚΑΪ σε μια σειρά που θα καθηλώσει το τηλεοπτικό κοινό.

Η ιστορία των «Πανθέων» ξεκινά το 1939…

Ενώ στην Ευρώπη τα σύννεφα του μεγάλου πολέμου βαραίνουν απειλητικά, στην Αθήνα τα ετερόκλητα μέλη της μεγάλης οικογένειας των Πανθέων, παιδιά, νύφες και εγγόνια, συγκεντρώνονται στο αρχοντικό τους στην Κηφισιά, στο προσκέφαλο του ετοιμοθάνατου πατριάρχη της οικογένειας, Βλάση Πανθέου. Ο θάνατος του γηραιού Βλάση, σφραγίζεται από ένα γεγονός που θα σοκάρει τα παιδιά του. Λίγο πριν αφήσει την τελευταία του πνοή, θα απαρνηθεί με αποτροπιασμό την εκλιπούσα σύζυγό του και μητέρα τους, τη Νένα. Τι σημαίνει αυτό; Ποιο μυστικό παίρνει μαζί του ο Βλάσης Πανθέος;..

Ταυτόχρονα, η απρόσμενη εμφάνιση της Μάρμως, της νεαρής συζύγου του γιου του Βλάση, Ανδρέα, θα ταράξει τις ισορροπίες και θα ξυπνήσει ένα απαγορευμένο πάθος, με το νεότερο μέλος της οικογένειας, τον Κίτσο, έναν μποέμ ταλαντούχο ζωγράφο...

Ο καιρός περνάει… Οι Πανθέοι ερωτεύονται, ζουν παράνομα πάθη και κάποιοι μέσα στο ρευστό κλίμα της εποχής, εκμεταλλεύονται τη συγκυρία και στήνουν με εκβιασμούς και απάτες, σχέδια γρήγορου πλουτισμού. Ταυτόχρονα, ένα επικίνδυνο δίκτυο κατασκόπων απλώνει τα πλοκάμια του, εκμεταλλευόμενο τις αδυναμίες και τα πάθη των ηρώων.

Η Ιστορία όμως τρέχει με πιο γρήγορα βήματα από τους ήρωες…

 Σε λίγο η Ελλάδα θα μπει στον πόλεμο, που θα δοκιμάσει τις αντοχές, την αξιοπρέπεια και τη συνείδηση των ανθρώπων. Μια περίοδος, που όλοι θα πρέπει να επιβιώουν στα δύσκολα. Μια μάχη, σε μια εποχή που θα αναδείξει ήρωες, δειλούς και τυχοδιώκτες...