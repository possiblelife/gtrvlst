Ένας μεγάλος έρωτας καταλήγει σε μία ανελέητη σύγκρουση των ηρώων μεταξύ τους αλλά και με τον ίδιο τους τον εαυτό… Η Λουΐζα με τον Μιχάλη είναι χρόνια ζευγάρι και τρελά ερωτευμένοι, αλλά αντιμετωπίζουν ένα μεγάλο εμπόδιο. Ο πατέρας της Λουΐζας, ο Αλέξανδρος, είναι τελείως αντίθετος στη σχέση αυτή. Εκβιάζει μάλιστα τη μητέρα του Μιχάλη, τη Μαρία, να διώξει τον γιο της από τη χώρα για να μην την καταστρέψει οικονομικά. Η αδελφή του Αλέξανδρου, η Δάφνη, που έχει ζήσει μια οικογενειακή τραγωδία την οποία δεν έχει ξεπεράσει ποτέ, έχει τα γενέθλιά της κι η οικογένεια θα μαζευτεί για να τα γιορτάσουν όλοι μαζί στο εξοχικό τους. Η Λουΐζα θα κάνει τα πάντα για να καταφέρει να πάρει τον Μιχάλη μαζί, ελπίζοντας πως θα είναι μια ευκαιρία για να φτιάξει η σχέση του με τον πατέρα της. Ο Σπύρος, κολλητός φίλος του Μιχάλη από παιδιά και βαφτισιμιός του Αλέξανδρου, που τον έχει μεγαλώσει σαν γιο του, θα πάει κι εκείνος μαζί. Ο Μιχάλης θεωρεί ότι έχει έναν σύμμαχο. Εκείνος όμως είναι ερωτευμένος κρυφά με τη Λουΐζα και θα κάνει τα πάντα για να την κερδίσει. Ένα απρόοπτο γεγονός θα αλλάξει τις ζωές όλων τους, για πάντα…