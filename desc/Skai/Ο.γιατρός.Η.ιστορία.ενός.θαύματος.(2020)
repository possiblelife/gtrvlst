Ο Αλί Βεφά είναι ένας ασυνήθιστος νεαρός που πάσχει από το «σύνδρομο του σοφού», μια σπάνια μορφή αυτισμού όπου ο πάσχων μπορεί να έχει προβλήματα σε ορισμένες διανοητικές ικανότητες και ταυτόχρονα να είναι ιδιοφυία σε έναν πολύ συγκεκριμένο τομέα. Εξαιτίας αυτής της ιδιαιτερότητάς του, τα πρώτα χρόνια του Αλί ήταν γεμάτα θλίψη και μοναξιά. Όταν ήταν ακόμη παιδί, έχασε τον πολυαγαπημένο του αδελφό από ατύχημα και ο πατέρας του τον απαρνήθηκε, με αποτέλεσμα να μεγαλώσει σε ορφανοτροφεία. Από μικρός δυσκολευόταν να επικοινωνήσει με τους άλλους και να εκφράσει τα συναισθήματά του. Είχε όμως φωτογραφική μνήμη και απίστευτη συγκέντρωση: ήδη από τα επτά του μπορούσε να απομνημονεύσει ιατρικά βιβλία με μία μόνο ανάγνωση! Έτσι, παρά τις δυσκολίες που αντιμετώπισε από τόσο νωρίς, ο Αλί κατάφερε να αποφοιτήσει με άριστα από την ιατρική σχολή, ολοκλήρωσε την πρακτική του και ετοιμάζεται να ξεκινήσει ειδικότητα στον τομέα της χειρουργικής. Εγκαταλείπει λοιπόν την επαρχιακή πόλη όπου ζει, προκειμένου να εργαστεί ως βοηθός χειρουργού στο νοσοκομείο Μπερχαγιάτ της Κωνσταντινούπολης. Εκτός από τον μέντορά του, τον αρχίατρο Αντίλ Ερίντς που τον προσέχει σαν πατέρας του, οι υπόλοιποι συνάδελφοί του τον αντιμετωπίζουν με καχυποψία και αμφιβάλλουν για την ικανότητα ενός αυτιστικού να γίνει καλός γιατρός. Όμως σύντομα ο Αλί θα εξελιχθεί σε έναν γιατρό - θαύμα!