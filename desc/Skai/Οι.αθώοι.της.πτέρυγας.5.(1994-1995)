Κεντρικοί χαρακτήρες της σειράς είναι: Ο μεγαλοαπατεώνας Νίκος Σαββίδης, που υπεξαίρεσε δυο δις από το ταμείο της φιλανθρωπικής οργάνωσης «Βοήθεια για τον άνθρωπο» ποσό, που ισχυρίζεται πως μοίρασε στους φτωχούς. Ο Τρύφων, βαποράκι χρυσού και συναλλάγματος. Ο τοκογλύφος Θανάσης Πανταλέων, ο επονομαζόμενος και «Κολοκοτρώνης» εξαιτίας της σχέσης λατρείας που είχε αναπτύξει με τα πεντοχίλιαρα. Ο λογιστής Λεωνίδας Ασημάκης, που υπέγραφε επιταγές χωρίς αντίκρισμα και ο μικροαπατεώνας ανιψιός του, Τόνι. Αυτοί οι πέντε απατεώνες έχουν κάτι κοινό μεταξύ τους. Ισχυρίζονται πως είναι αθώοι και περιμένουν τις δίκες τους για να το αποδείξουν. Στο μεταξύ, κάνοντας χρήση ενός ευεργετικού πιλοτικού προγράμματος του Υπουργείου Δικαιοσύνης και με αρχηγό το Νίκο Σαββίδη μετατρέπουν τα κελιά τους σε «σουίτες πολυτελείας", δέχονται γυναίκες, έχουν ιδιαίτερη σίτιση και βρίσκουν την ευκαιρία κάτω από τη μύτη της διευθύντριας των φυλακών όχι μόνο να συνεχίζουν αλλά και να βελτιώνουν τις κομπίνες τους.