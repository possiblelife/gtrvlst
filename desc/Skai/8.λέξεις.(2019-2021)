8 Λέξεις: Kάθε μια απ΄αυτές βάζει τα θεμέλια μιας ιστορίας που θα ανατρέψει τα γεγονότα όπως τα ήξεραν οι ήρωες μέχρι σήμερα. Ένα πολιτικό θρίλερ με δραματική εξέλιξη και ήρωες που βλέπουν τις ζωές τους  να κινούνται σαν μαριονέτες από μοιραία γεγονότα και συγκυρίες. Το αύριο θα γίνει αβέβαιο, τρομακτικό και ταυτόχρονα απρόσμενο και γεμάτο πάθος και όνειρα που τώρα δείχνουν πιο πιθανόν από ποτέ να πραγματοποιηθούν. Μια δυνατή ιστορία αγάπης γεμάτη διλήμματα, ίντριγκες, μυστικά και αποκαλύψεις. Ένα παθιασμένο ερωτικό τρίγωνο, μια απίστευτη πλεκτάνη που ξεκινάει από το παρελθόν για να τυλίξει στα επικίνδυνα δίχτυα της τις ζωές των ηρώων. Άνθρωποι που μέχρι χθες ζούσαν ανίδεοι για τα αποτελέσματα των επιλογών τους, δεσμοί αίματος που θα δοκιμαστούν σε ακραίες συνθήκες, ζευγάρια που στήριξαν την ευτυχία τους σε ένοχα ανομολόγητα μυστικά. Δύο πολιτικά πρόσωπα που προσπαθούν να κρυφτούν πίσω από την ψεύτικη δημόσια εικόνα τους και ένας έρωτας που θα κάψει τα πάντα στο πέρασμά του, είναι μόνο η αρχή της ιστορίας μας. 