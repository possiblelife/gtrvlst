Μία μεσήλικας αποπειράται να αφαιρέσει την ίδια της τη ζωή, μία οικονομολόγος μαθαίνει πως όλη της η ζωή είναι ένα ψέμα, μία γυναίκα καριέρας κρύβει κάτω από τα μαύρα της γυαλιά τα μελανιασμένα της μάτια, ένας δυνατός άντρας πιστεύει πως ήρθε η ώρα του θανάτου, ένα κορίτσι παγιδεύεται στο χρόνο, μία νεαρή μητέρα επιτίθεται σ’ έναν άγνωστο. Ένα ζευγάρι διαλύεται εξαιτίας του θυμού. Άνθρωποι εντελώς διαφορετικοί μεταξύ τους, που έχουν ένα και μόνο κοινό: βρήκαν την οργή μέσα στη στοργή των πιο κοντινών τους ανθρώπων.

«Στοργή» ονομάζεται το κοινωνικό δράμα που έρχεται στον ΣΚΑΪ από την επόμενη σεζόν και πραγματεύεται την κακοποίηση, το τραύμα που κρύβεται στην παιδική ηλικία και πολλές φορές ορίζει την ενηλικίωση και την ικανότητά μας να αγαπήσουμε τον εαυτό μας και τους άλλους. Σε μια εποχή που η οργή έγινε κίνημα και η ενδοοικογενειακή βία είναι σε έξαρση, χρειάζεται να κατανοήσουμε καλύτερα τη βαθύτερη αιτία του προβλήματος της βίας αλλά και να αποστιγματίσουμε την ψυχοθεραπεία που δεν είναι ταμπού, αλλά ένα μονοπάτι που μπορεί να μας οδηγήσει στην αυτογνωσία, τη λύτρωση και την ισορροπία.

Στη σειρά «ΣτΟργή» πρωταγωνιστεί η Μαρία Ναυπλιώτου που υποδύεται τη Μαργαρίτα Καλογεροπούλου, τη Γιατρό, όπως την αποκαλούν όλοι. Μια δυναμική και δυνατή γυναίκα που έχει αφιερώσει τη ζωή της στην κατανόηση και την επίλυση του βαθύτερου και ίσως διαχρονικότερου, κοινωνικού προβλήματος: της βίας. Η Μαργαρίτα Καλογεροπούλου είναι Ψυχίατρος - Ψυχοθεραπεύτρια, συγγραφέας - ερευνήτρια και πηγή έμπνευσης για τους συνεργάτες της. Η Γιατρός διδάσκει τους ασθενείς της πώς να διαχειριστούν τα τραύματα του παρελθόντος, ώστε να σπάσουν την αλυσίδα της βίας.

Στις θεραπευτικές συνεδρίες με τη Γιατρό πρωταγωνιστούν οι: Αλέκος Συσσοβίτης (Σάκης), Ιωάννης Παπαζήσης (Γιάννης), Βασιλική Τρουφάκου (Ειρήνη), Ευδοκία Ρουμελιώτη (Μάρω), Αναστασία Παντούση (Αλίκη), Νεφέλη Κουρή (Καίτη), Σοφία Πριόβολου (Αγνή), Γιωργής Τσουρής (Χρήστος), Δέσποινα Γιαννοπούλου (Δώρα), Μαρίλια Μητρούση (Άννα).

Την ομάδα του Ψυχοθεραπευτικού Κέντρου που διευθύνει η Γιατρός, στελεχώνουν οι Βίκυ Παπαδοπούλου (Ψυχολόγος Βίκυ Βρανά), Κωνσταντίνος Λάγκος (Παιδοψυχίατρος Δαμιανός Γαλάνης), Γιολάντα Μπαλαούρα (Πηγή, γραμματέας του Κέντρου), Βασίλης Μηλιώνης (Μπίλη) και Μέγκυ Σούλι (Μυρτώ).