Οι εργασίες για την ανακαίνιση της πολυκατοικίας στην οδό Παραμυθιάς 37 ολοκληρώθηκαν, οι ένοικοι μετακόμισαν και τα γυρίσματα της νέας κωμικής σειράς του ΣΚΑΪ, «Θα γίνει της πολυκατοικίας», άρχισαν. Αντιπροσωπευτικοί νεοέλληνες της διπλανής πόρτας, όλων των ηλικιών, συγκατοικούν και πρωταγωνιστούν σε συνηθισμένες και λιγότερο συνηθισμένες κωμικές καταστάσεις. Τσακώνονται, ερωτεύονται, κουτσομπολεύουν, χαίρονται, λυπούνται, αγαπιούνται, μισιούνται, συμμαχούν, ξανατσακώνονται, δεσμεύονται, χωρίζουν, ξαναδεσμεύονται και ξανατσακώνονται! Εκτός από το μόνιμο cast ηθοποιών, εμφανίζονται και αρκετοί guests σε ρόλους-έκπληξη. Τη σκηνοθεσία υπογράφει ο Βασίλης Θωμόπουλος και τη διασκευή σεναρίου η Βίκυ Αλεξοπούλου. Παίζουν: Παύλος Χαϊκάλης, Βασιλική Ανδρίτσου, Κωνσταντίνα Μιχαήλ, Γεράσιμος Γεννατάς, Νίκος Πουρσανίδης, Τάσος Γιαννόπουλος, Βάνα Παρθενιάδου, Χριστίνα Τσάφου, Ζήσης Ρούμπος, Ερρίκος Λίτσης, Ντίνα Αβαγιαννού, Παρθένα Χοροζίδου. 