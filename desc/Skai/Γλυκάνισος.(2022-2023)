Η νέα δραματική σειρά διηγείται τον έρωτα δύο ανθρώπων που ανήκουν σε εντελώς διαφορετικούς κόσμους.  Ενός Έλληνα χριστιανού και μίας Σύριας μουσουλμάνας
Με φόντο το πανέμορφο νησί της Λέσβου, γεννιέται ένας έρωτας μεγάλος, του Στρατή και της Ραζάν, ενός πλούσιου Μυτιληνιού και μιας Σύριας πρόσφυγα. Μια κρυφή, βαθιά, μυστική αγάπη με αρώματα της θάλασσας, των μεθυστικών γεύσεων της Συρίας και του ελληνικού ούζου. Ο γλυκάνισος με τα αρώματά του, τόσο στο εκλεκτό ούζο της οικογένειας του Στρατή, όσο και στη μαγειρική της Ραζάν, είναι σαν τον έρωτά τους: αψύς, δυνατός, γλυκός και αρωματικός, που άλλοτε ηρεμεί και άλλοτε βάζει φωτιά και καίει τα σωθικά… 
Η νέα δραματική σειρά με τίτλο «Γλυκάνισος», έρχεται στον ΣΚΑΪ την ερχόμενη σεζόν και διηγείται τον έρωτα δύο ανθρώπων που ανήκουν σε εντελώς διαφορετικούς κόσμους. Ενός Έλληνα χριστιανού και μίας Σύριας μουσουλμάνας, του Στρατή, γόνου εύπορης οικογένειας της Μυτιλήνης, και της Ραζάν, Σύριας πρόσφυγα. Ο καθένας κουβαλάει τη δική του κουλτούρα, τις δικές του αλήθειες, τα δικά του τραύματα. Θα παλέψουν να αντισταθούν στη δίνη του έρωτα, σε αυτό που νιώθουν. Ο Στρατής, άλλωστε, χρωστά τη ζωή του στο σύντροφο της Ραζάν… Η ζωή γράφει όμως τα δικά της σενάρια. Ένας μεγάλος έρωτας ανάμεσα σε δύο τόσο διαφορετικούς ανθρώπους θα καταφέρει να φέρει κοντά και τους τόσο διαφορετικούς κόσμους τους; Πώς θα τον αντιμετωπίσει το περιβάλλον τους; Οι οικογένειες τους; Οι κάτοικοι του νησιού; Άνθρωποι, φιλίες και οικογενειακές σχέσεις θα δοκιμαστούν. Κάποιοι θα βγουν αλώβητοι, κάποιοι όμως θα πληρώσουν το τίμημα. Θα βγει ο έρωτας νικητής; Η σειρά διαδραματίζεται στη Λέσβο όπου και θα πραγματοποιηθεί ένα μεγάλο μέρος των γυρισμάτων. 