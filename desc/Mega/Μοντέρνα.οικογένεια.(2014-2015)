Η ελληνική εκδοχή της πολυβραβευμένης αμερικανικής σειράς Modern Family είναι ένα κωμικό, ενίοτε ανορθόδοξο αλλά πάντα στοργικό πορτρέτο της καθημερινότητας μιας σύγχρονης οικογένειας. Ο Τάκης, πατέρας της Φαίης και του Δημήτρη, χώρισε μετά από πολλά χρόνια γάμου και ξαναπαντρεύτηκε την Κάρμεν - μια εντυπωσιακή και αρκετά νεότερή του γυναίκα, κολομβιανής καταγωγής, η οποία έχει ήδη ένα αγοράκι από τον πρώτο της γάμο, τον Ντιέγκο.
Η Φαίη με τον σύζυγό της Φίλιππο έχουν τρία παιδιά: τη Δανάη, την Αλεξάνδρα και τον Πάνο. Η Φαίη άφησε την καριέρα της για χάρη της οικογένειάς της και προσπαθεί να αναθρέψει σωστά τα παιδιά της, ενώ ο Φίλιππος είναι μάλλον πιο ξέγνοιαστος και τον ενδιαφέρει περισσότερο να είναι ένας cool μπαμπάς για τα παιδιά του.
Ο Δημήτρης, εσωστρεφής και συγκρατημένος, και ο Λάμπρος, χαλαρός και τύπος «έξω καρδιά», είναι ζευγάρι εδώ και πολλά χρόνια και αποφασίζουν να κάνουν το μεγάλο βήμα και να υιοθετήσουν ένα μωράκι.
Τρεις οικογένειες με προβλήματα συνηθισμένα και ασυνήθιστα, με αρκετή τρέλα αλλά και πολλή αγάπη. Τρεις οικογένειες πολύ διαφορετικές μεταξύ τους που συνθέτουν έναν πολύχρωμο καμβά. Μια σύγχρονη ματιά για το τι σημαίνει οικογένεια στις μέρες μας.