Η Ελένη Δρακάκη, μία γοητευτική φιλόλογος, αποφασίζει να εγκαταλείψει την Αθήνα και να πάρει μετάθεση στο Ναύπλιο, μετά τη διάλυση μιας μακρόχρονης σχέσης. Εκεί την ερωτεύεται ένας μαθητής της, ο Στέφανος, παιδί χωρισμένων γονιών. Ερωτευμένος μαζί της είναι και ο πατέρας του Στέφανου, ο Ανδρέας, του οποίου η διακριτική συμπεριφορά κερδίζει την καρδιά της. Ξεκινούν μια σχέση, που οδηγεί σε προσωρινή σύγκρουση πατέρα και γιου, αλλά σύντομα, χάρη στις προσπάθειες της Ελένης, το πάθος του Στέφανου καταλαγιάζει. Μια γλυκιά φθινοπωρινή βραδιά με πανσέληνο, η Ελένη και ο Ανδρέας, γίνονται μάρτυρες της δολοφονίας μίας γυναίκας, της Αρετής Ρούκουνα και του τραυματισμού του εραστή της από έναν νεαρό άντρα. Ένα βράδυ, έξω από την πόρτα του σπιτιού της, την περιμένει ο Σταύρος Ρούκουνας, ο άνδρας της δολοφονημένης γυναίκας, τον οποίο κυνηγά η αστυνομία. Η Ελένη τρομοκρατείται, αλλά σιγά-σιγά οι φόβοι της αρχίζουν να υποχωρούν και αποφασίζει να περιθάλψει τον κυνηγημένο άνδρα...