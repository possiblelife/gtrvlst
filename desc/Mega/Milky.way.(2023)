Σε μία απόμακρη ορεινή πόλη, η 17χρονη Μαρία, τελειόφοιτη Λυκείου, ονειρεύεται να γίνει χορεύτρια και να ζήσει το «αθηναϊκό όνειρο» μακριά από το ασφυκτικό περιβάλλον στο οποίο μεγαλώνει. Οι ονειροπολήσεις της σταματούν απότομα όταν μένει έγκυος από τον φίλο της, τον Τάσο, έναν νεαρό που έχει περάσει όλη του τη ζωή δουλεύοντας στο μοναδικό βενζινάδικο της πόλης και δεν έχει φανταστεί ποτέ να ξεφύγει από τον μικρόκοσμό του. Η οικογένεια και οι φίλοι αγκαλιάζουν το απρόσμενο νέο της εγκυμοσύνης της, πολύ γρήγορα όμως, η ίδια συνειδητοποιεί ότι οι περιορισμοί αυξάνονται επικίνδυνα.

Πρόσωπο-κλειδί και καταφύγιό της ο Τζο, ο νέος συμμαθητής της – ένα αγόρι που ξεχωρίζει από το συντηρητικό περιβάλλον της τοπικής κοινωνίας. Οι δυο τους, ξεκινούν ένα ταξίδι γεμάτο περιπέτειες στον δρόμο προς την ενηλικίωση. Αντιμέτωπη με το μεγάλο της δίλημμα, η Μαρία θα βρεθεί ανάμεσα σε αυτό που πραγματικά είναι και σε αυτό που θέλουν οι άλλοι να γίνει.

Μία ονειρικά ευαίσθητη αλλά και αφοπλιστικά ειλικρινής σειρά, με δυνατές δόσεις συγκίνησης και σωτήριου χιούμορ.

Το «Milky Way» του βραβευμένου με Χρυσό Φοίνικα στο κινηματογραφικό φεστιβάλ των Καννών Βασίλη Κεκάτου, έρχεται στο MEGA για να μας καθηλώσει αλλά και να μας απογειώσει ταυτόχρονα!