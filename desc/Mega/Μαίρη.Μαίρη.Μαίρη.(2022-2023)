Η Μαίρη είναι καλή σύζυγος, μητέρα και… ερωμένη. Η Μαίρη είναι σωστή νοικοκυρά, με μια πεθερά… μάλαμα. Η Μαίρη είναι ωραία και το παίζει μοιραία. Τρεις γυναίκες, τρεις διαφορετικές ζωές. Το μόνο που έχουν κοινό είναι το όνομά τους: Μαίρη. Η Βάσω Λασκαράκη, η Κατερίνα Ζαρίφη και η Νίκη Λάμη υποδύονται τις τρεις ηρωίδες στη νέα κωμική σειρά του MEGA, που ζουν μία γνώριμη σε όλους μας καθημερινότητα με απρόοπτα, παρεξηγήσεις και σπαρταριστές ιστορίες. Ας γνωρίσουμε την κάθε «Μαίρη» ξεχωριστά: Μαίρη (Βάσω Λασκαράκη). Λίγο πριν την ηλικία των 40. Είναι εφτά χρόνια παντρεμένη με τον Γιώργο και έχουν ένα παιδάκι πέντε ετών. Μαζί της θα ζήσουμε τις προκλήσεις ενός σύγχρονου γάμου, που απαιτεί από τη γυναίκα να είναι ταυτόχρονα σύντροφος, μητέρα, ευσυνείδητη επαγγελματίας αλλά και ερωμένη. Μαίρη (Κατερίνα Ζαρίφη). Σαράντα και βάλε… Ζει με τον άντρα της και τα δύο της παιδιά. Νοικοκυρά που «τρώγεται» με την πεθερά της και τα λέει με τη φίλη της, Βιολέτα. Αγαπιούνται πολύ με τον άντρα της και έπειτα από 20 χρόνια γάμου πάνε μαζί για ντοκτορά στη συμβίωση. Μαίρη (Νίκη Λάμη). Περίπου 35 ετών και ελεύθερη. Ψάχνει σύντροφο αλλά δεν βρίσκει. Τελικά, θα βρει δύο και δεν θα ξέρει ποιον να κρατήσει. Θα την ακολουθήσουμε στη γεμάτη απρόοπτα ερωτική ζωή της.