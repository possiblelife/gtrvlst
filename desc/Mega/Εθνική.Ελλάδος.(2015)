Η Νίκη Αγγελίδου (Σμαράγδα Καρύδη) είναι μια χωρισμένη μητέρα δύο παιδιών η οποία ψάχνει εδώ και τρία χρόνια να βρει δουλειά αλλά δεν τα καταφέρνει γιατί κανείς δεν την προσλαμβάνει. Παρακολουθώντας τηλεόραση, ανακαλύπτει ένα άθλημα που παίζεται στον πάγο, το κέρλινγκ (curling), το οποίο είναι τελείως άγνωστο στην Ελλάδα. Βλέποντας ότι κάποιος μπορεί να ξεκινήσει ως αθλητής κέρλινγκ ανεξαρτήτου ηλικίας, αποφασίζει να δημιουργήσει την πρώτη Εθνική Ομάδα Κέρλινγκ για την Ελλάδα. Η πρώτη που πλησιάζει για να είναι μέλος της ομάδας είναι η αδελφή της η Φρόσω (Κωνσταντίνα Μιχαήλ), η οποία ζει με τον σύζυγό της Θόδωρα (Κώστας Αποστολάκης) και τα δυο τους παιδιά, Παντελή (Αντώνης Σταμόπουλος) και Λευτέρη (Μιλτιάδης Καρακίτσος). Αν και αρνητική στην αρχή, η Φρόσω τελικά αποδέχεται να μπει στην ομάδα και οι δυο τους αρχίζουν να ψάχνουν, για αρχή, για τις άλλες δυο παίκτριες. Αυτό τους οδηγεί στην Φοίβη Παπαδάτου (Κατερίνα Παπουτσάκη), μια διάσημη ηθοποιό που έχει χωρίσει πρόσφατα και δεν έχει δουλειά. Η Φοίβη δέχεται αμέσως να γίνει μέλος της ομάδας. Οι τρεις τους επικοινωνούν με τον πρόεδρο της Ελληνικής Ομοσπονδίας Κέρλινγκ, τον Κυριάκο Σαφέτα (Δημήτρης Τζουμάκης), μόνο και μόνο για να ανακαλύψουν ότι τόσα χρόνια απλά έτρωγε τα λεφτά από τις επιχορηγήσεις για να στήσει την δική του αντιπροσωπεία αυτοκινήτων αλλά και το ινστιτούτο ομορφιάς της γυναίκας του, Ελίζας Σαφέτα (Μίνα Αδαμάκη). Βρίσκοντας αποδείξεις για τις παρανομίες του, τον αναγκάζουν να τους κατασκευάσει το παγοδρόμιο που χρειάζονται για τις προπονήσεις ενώ μέσω του Σαφέτα βρίσκουν και τον προπονητή τους, τον Χρήστο Μελίτη (Γιώργος Καπουτζίδης), έναν πρώην πρωταθλητή του κέρλινγκ με τη χώρα του Καναδά. Ο Χρήστος αρχικά αρνείται να τις αναλάβει αλλά τελικά αλλάζει γνώμη και έτσι, αφού βρίσκουν και το τέταρτο μέλος της ομάδας, τη Στάλω (Μαριέλλα Σαββίδου), μετά από ακροάσεις που κάνουν, οι τέσσερις γυναίκες με την καθοδήγηση του Χρήστου αρχίζουν τις προπονήσεις ώστε να μπορέσουν να λάβουν μέρος σε αγώνες. Με το κέρλινγκ, στις ζωές τους μπαίνουν και ο Ρίτσαρντ Ντόνσον (Michael Wighton), ο σύντροφος του Χρήστου και επίσης πρώην πρωταθλητής αλλά και Ολυμπιονίκης του κέρλινγκ με τον Καναδά, αλλά και ο Αχιλλέας Καρπαθάκης (Ορφέας Αυγουστίδης), ένας αθλητικογράφος που δείχνει ενδιαφέρον για το αγώνισμα και παρακολουθεί τις προπονήσεις μαζί με τα κορίτσια.