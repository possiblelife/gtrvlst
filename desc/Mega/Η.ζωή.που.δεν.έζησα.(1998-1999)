Μια γυναίκα που δεν έζησε ανέμελα νεανικά χρόνια. Ένας έρωτας που ήρθε απρόσμενα, σε λάθος ώρα. Όταν προσπαθήσει να κερδίσει τον χαμένο χρόνο, να ξαναβρεί την ζωή που δεν έζησε, θα πρέπει να πληρώσει το κόστος. Η ηρωίδα της σειράς, Ελληνίδα πρόσφυγας από την Οδησσό, παντρεύτηκε στα δεκαέξι της έναν άντρα κατά πολύ μεγαλύτερό της και απέκτησε μαζί του έναν γιο. Εκείνος την απατούσε συνεχώς και κάποια στιγμή την εγκατέλειψε για μια νεότερη κοπέλα. Μόνη της μεγάλωσε τον γιο της και, τώρα σαράντα πέντε χρονών πια, έχει βάλει σε τάξη την ζωή της. Ένα τυχαίο γεγονός όμως είναι αυτό που αλλάζει τα πάντα. Με αφορμή ένα αυτοκινητιστικό ατύχημα του γιου της, γνωρίζεται με έναν νέο άντρα και τον ερωτεύεται παράφορα. Αυτός ο άντρας, συνομήλικος του γιου της, είναι στην πραγματικότητα ο πρώτος της έρωτας. Γι αυτό και βιώνει την σχέση της μαζί του χωρίς αντιστάσεις, προσπαθώντας να αναπληρώσει «την ζωή που δεν έζησε». Σύντομα όμως θα ανακαλύψει ότι τίποτα δεν μπορεί να φέρει τον χρόνο πίσω...