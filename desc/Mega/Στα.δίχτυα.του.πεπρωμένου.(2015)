Η Ελίφ αναλαμβάνει να κυοφορήσει το παιδί του Καχραμάν και της Ντεφνέ ως παρένθετη μητέρα. Όταν το γεννήσει, πρέπει να το παραδώσει και να εξαφανιστεί. Το πεπρωμένο τους όμως αλλάζει, όταν ο Καχραμάν ερωτευθεί την Ελίφ κι ένα καλά κρυμμένο μυστικό βγει στην επιφάνεια. Ο Καχραμάν είναι ο γιος μιας εύπορης οικογένειας. Είναι παντρεμένος με την Ντεφνέ και ζουν ευτυχισμένοι, μέχρι που εκείνη ανακοινώνει σε όλη την οικογένειά του, ότι δεν μπορεί να κάνει παιδί… Με τη βοήθεια της πεθεράς της, η Ντεφνέ αποφασίζει να βρει μία παρένθετη μητέρα για να κάνει το όνειρό της πραγματικότητα και να χαρίσει στον άνδρα της το παιδί που λαχταρά. Η Ελίφ προέρχεται από μια οικογένεια τόσο φτωχή, που ο πατέρας της την πιέζει να παντρευτεί με αντάλλαγμα ένα μεγάλο οικονομικό ποσό. Η μητέρα της Ελίφ δεν συμφωνεί με τον άντρα της και στην προσπάθειά της να προστατέψει την κόρη της από τον βίαιο χαρακτήρα του, τον σκοτώνει. Όταν η μητέρα της συλλαμβάνεται, η Ελίφ θα αναγκαστεί να αναλάβει το μεγάλωμα της μικρής της αδερφής. Σε αυτή τη στιγμή της ζωής της, θα την πλησιάσουν ο Καχραμάν και η Ντεφνέ, με μια πρόταση που θα την αιφνιδιάσει, θα την προβληματίσει αλλά τελικά δεν θα μπορέσει να αρνηθεί. Η Ελίφ θα δεχτεί να κυοφορήσει το παιδί του ζευγαριού. Αυτό που κανένας δεν γνωρίζει είναι ότι το παιδί που θα γεννηθεί είναι της Ελίφ και όχι της Ντεφνέ. Η μόνη που το γνωρίζει και ευθύνεται γι' αυτό είναι η μητέρα του Καχραμάν.