Η Κατερίνα Σοφιανού (Κατερίνα Γιουλάκη) είναι μια χωρισμένη μεσήλικη ανώτερη υπάλληλος στην διαφημιστική-τηλεοπτική εταιρεία COSMOS Ε.Π.Ε. - Διαφημίσεις-Τηλεοπτικές Εκπομπές-Δημόσιες Σχέσεις. Πρώην σύζυγός της είναι ο Μίλτος Παπαράς (Δημήτρης Καλλιβωκάς). Η Κατερίνα μένει σε ένα ρετιρέ διαμέρισμα στου Ζωγράφου, στην οδό Αρχιφύλλου 2, με την μητέρα της Σοφία Σοφιανού (Κούλα Αγαγιώτου) και την κόρη της αδελφής της, Ειρήνη (Τζόυς Ευείδη). Παρόλο που είναι καλόκαρδη, συχνά αγανακτεί με τα προβλήματα της καθημερινότητας και τις παράλογες απαιτήσεις και συμπεριφορές των οικείων της. Έχει συναδέλφους στο γραφείο την Χαρούλα Πεπονάκη (Έλντα Πανοπούλου), την Ελένη Σωτηριάδου (Κλαίρη Κατσαντώνη) και τον Κώστα Τσέλιο (Γιάννης Νέζης). Η Χαρούλα είναι μια νευρική και ευέξαπτη αλλά καλόκαρδη νεαρή γυναίκα. Η Ελένη Σωτηριάδου (Κλαίρη Κατσαντώνη), μια νέα γυναίκα της εποχής της, είναι ερωτευμένη με τον Ιάσωνα (Παύλος Ευαγγελόπουλος). Ο Ιάσωνας είναι επισκευαστής τηλεοράσεων και διατηρεί ένα μαγαζί με έναν υπάλληλο-φίλο, τον Άλκη. Ο Ιάσωνας ζει (στον α' κύκλο) με την μητέρα του, τη Θάλεια και συνήθως αγανακτεί από την περιέργεια και την παρεμβατικότητά της. Διευθύντρια της εταιρείας, όπου εργάζεται η Κατερίνα, είναι η Νόρα Ζαχαροπούλου (Βίκυ Βανίτα), μια εκκεντρική πλούσια με ευαισθησίες, αλλά και επιπολαιότητα στη ζωή της. Ο Φοίβος Τρίκης (Τάσος Κωστής), ο καφετζής του μεγάρου, είναι ο καλύτερος φίλος της Χαρούλας και ερωτευμένος μαζί της. Οι δύο τους έχουν έντονες αντιπαραθέσεις και συχνά η Χαρούλα ξεσπά σ'αυτόν. Ακόμη, σταδιακά η Κατερίνα γνωρίζει και παντρεύεται τον Χρήστο Βακούρα (Νίκος Κούρος) έναν μεσήλικα φαρμακοποιό, ο οποίος έχει μια ζηλόφθονη και γκρινιάρα αδελφή, την Αμαλία Βακούρα - Κώνστα (Νεφέλη Ορφανού) και μία ανηψιά (την κόρη της Αμαλίας, τη Γωγώ), οι οποίες αντιπαθούν την Κατερίνα και την οικογένεια της.