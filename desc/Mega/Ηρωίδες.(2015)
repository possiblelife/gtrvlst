Τι γίνεται όταν συνειδητοποιείς ότι η ροζ αχλύ του τέλειου γάμου σου είναι μία άδεια τσιχλόφουσκα που όταν σκάσει στα μούτρα σου πονάει; Τι γίνεται όταν συνειδητοποιείς ότι ο αγώνας σου να είσαι πάντα comme il faut σε έκανε να ξοδέψεις χρόνια ολόκληρα κυνηγώντας όνειρα που έκαναν άλλοι για σένα; Τι γίνεται όταν συνειδητοποιείς ότι η άκρατη ανεξαρτησία για την οποία πάλεψες με νύχια και με δόντια φλερτάρει επώδυνα με μία μοναξιά που σε πληγώνει; Η Έλλη, η Μιμή και η Λούκι δε διεκδικούν τη γλυκερή, χιλιομασημένη παραχώρηση της «δεύτερης ευκαιρίας». Είναι πολύ νέες άλλωστε γι' αυτό, δεν έχουν κλείσει ακόμα τα τριάντα τους. Η Έλλη, η Μιμή και η Λούκι είναι οι γυναίκες του τώρα, αποφασιστικές αλλά και βαθιά ευάλωτες, αυτάρκεις αλλά και σε διαρκή αναζήτηση, δοτικές αλλά και εγωκεντρικές, σίγουρες αλλά και εύθραυστες. Οι τρεις τους θα βρεθούν αντιμέτωπες με γεγονότα που θα ανατρέψουν τον τρόπο που αντιμετώπιζαν τη ζωή τους μέχρι τώρα. Θα πληγωθούν, θα πληγώσουν, θα ερωτευτούν, θα ξε-ερωτευτούν, θα απολυθούν, θα παραιτηθούν, θα ξαναξεκινήσουν, θα γελάσουν πολύ, θα κλάψουν, θα κάνουν τρελά πάρτι, θα κάνουν έρωτα (πολύ έρωτα), θα κάνουν σεξ (πολύ σεξ), θα αγαπήσουν, θα τολμήσουν. Η Έλλη, η Μιμή και η Λούκι δεν είναι οι κοπέλες της διπλανής πόρτας. Δεν είναι αυτό το ζητούμενό τους. Αυτό που θέλουν είναι να αναζητήσουν και να ανακαλύψουν τον τρόπο να είναι αυτές οι Ηρωίδες της δικής τους, μοναδικής κι αληθινής ιστορίας. Ηρωίδες: Μια σειρά με νεανική και σύγχρονη ματιά, με αιχμηρή και οξυδερκή γραφή, μια σειρά τολμηρή και σέξι που θα μας δώσει μια καινούργια προσέγγιση στην απεικόνιση της νέας γυναίκας του σήμερα...