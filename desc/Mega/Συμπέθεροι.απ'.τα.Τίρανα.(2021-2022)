Σε μια φανταστική κωμόπολη της κεντρικής Ελλάδας, η Πένη και ο Λυκούργος περιμένουν την κόρη τους Λίζα να έρθει από το Λονδίνο που σπουδάζει, για τις καλοκαιρινές διακοπές. Μαζί έρχεται και το αγόρι της, ο Άλφρεντ, που κατάγεται από την Αλβανία αλλά η Λίζα, φοβούμενη τις αντιδράσεις των γονιών της, δεν τους αποκαλύπτει την εθνικότητά του. Κι έτσι αρχίζει ο κύκλος των παρεξηγήσεων. Οι γονείς της Λίζας πιστεύουν ότι ο Άλφρεντ είναι Άγγλος και μάλιστα λόρδος. Ο γάμος των δύο παιδιών είναι το επίκεντρο της υπόθεσης αλλά το πραγματικό θέμα του έργου είναι τα εθνικά μας ελαττώματα, όπως διαμορφώθηκαν στα τελευταία τριάντα χρόνια. Οι Αλβανοί συμπέθεροι είναι ο καταλύτης, που θα βοηθήσει να ξεδιπλωθούν ο νεοπλουτισμός, η ξιπασιά, ο σουσουδισμός, η απληστία, η ημιμάθεια, η επιπολαιότητα και πάνω απ’ όλα η ανειλικρίνεια, που γίνεται διαρκώς αιτία για αλυσιδωτές φαρσικές επιπλοκές. 
