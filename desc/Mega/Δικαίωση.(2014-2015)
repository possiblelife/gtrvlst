Η ιστορία ξεκινά όταν η Τζίνα, μια σύγχρονη νεαρή κοπέλα, μαθαίνει την περιπετειώδη ζωή του πατέρα της και ταυτόχρονα τη σχέση της με την κραταιά οικογένεια Βαρνέζη, μια σχέση που αυτή ως τώρα αγνοούσε. Όλα είχαν ξεκινήσει το 1992, όταν ο Μενέλαος Βαρνέζης- απόγονος γνωστής οικογένειας καπεταναίων και νυν πολιτικός- φτάνει στην πανέμορφη Σύρο. Μαζί του έρχεται η σύζυγός του, Βάλια, και η εξάχρονη κόρη τους, Μυρτώ. Για πολλούς ο Μενέλαος θεωρείται ευεργέτης του τόπου, κάποιοι άλλοι, όμως, θεωρούν αυτόν και την οικογένειά του υπεύθυνους για ένα τραγικό ναυάγιο, πριν από χρόνια. Η Βάλια είναι μεγάλη ντίβα του θεάτρου, η οποία χρησιμοποιεί την ακαταμάχητη γοητεία της προκειμένου να πετύχει τους στόχους της. Ο Λευτέρης Ρήγας είναι ο μεγαλύτερος εχθρός του Μενέλαου και έχει ορκιστεί να εκδικηθεί τον χαμό των δικών του με κάθε κόστος, αλλά δεν μπορεί να ξεφύγει κι αυτός από το καταστροφικό του πάθος για την κομψή και απόμακρη Βάλια. Η γυναίκα του, Ερμιόνη, διαισθάνεται ότι τα αισθήματα που τρέφει ο άντρας της είναι πολύ βαθιά και επικίνδυνα αλλά η ίδια, έρμαιο του βίαιου χαρακτήρα του, είναι αδύναμη να εμποδίσει την καταστροφική έκβαση των πραγμάτων. Μέσα σ' αυτή τη ζοφερή εικόνα που δημιουργεί η μισαλλοδοξία και οι σκοτεινοί στόχοι των ενηλίκων, η φιλία της μικρής Μυρτούς με το γιο του Λευτέρη, του συνομήλικού της Χρήστου, είναι η μόνη ελπίδα για να ξεπεραστούν οι έχθρες του παρελθόντος. Ένα τραγικό γεγονός θα δώσει, όμως, τέλος στην όμορφη αυτή φιλία και τα παιδιά θα χωρίσουν. Χρόνια μετά, η Μυρτώ και ο Χρήστος θα βρεθούν συμφοιτητές στα έδρανα της Νομικής. Η ζωή θα τους φέρει άλλοτε συμμάχους κι άλλοτε αντιπάλους στο στίβο της πολιτικής. Ο Θησέας, καθηγητής τους στη σχολή, άνθρωπος γοητευτικός αλλά διφορούμενος, θα παίξει έναν καθοριστικό και αμφίσημο ρόλο στις ζωές και των δύο. Το μίσος που χωρίζει τις δύο οικογένειες, οι ίντριγκες των κοντινών τους ανθρώπων και ο πολιτικός ανταγωνισμός που δημιουργεί ανίερες συμμαχίες μπαίνουν συνέχεια ανάμεσά τους. Θα είναι ο έρωτάς τους αρκετά δυνατός για να ξεπεράσει τα εμπόδια;
Ποια θα είναι τα θύματα στην πορεία της Τζίνας για δικαίωση όταν μάθει την αληθινή της ταυτότητα, αυτή που της στέρησαν τόσα χρόνια; Ποιες θα είναι οι σαρωτικές ανατροπές που θα φέρει ο ερχομός στο προσκήνιο του σκοτεινού επιχειρηματία Ανδρέου, ενός άνδρα γοητευτικού αλλά και επικίνδυνου;