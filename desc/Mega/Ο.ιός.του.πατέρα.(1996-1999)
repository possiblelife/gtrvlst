Ο Νικήτας, πάμπλουτος επιχειρηματίας, ανησυχεί για τη συντηρητική ζωή που κάνει ο γιος του Αλέξανδρος, ο οποίος είναι απόφοιτος τριών Οικονομικών Πανεπιστημίων. Ο Νικήτας εκφράζει αυτές του τις ανησυχίες στον φίλο του Τζίμη, έναν άνεργο επί τριάντα χρόνια ηθοποιό. Αργότερα την ίδια ημέρα, καταφθάνουν ο Τζίμης μαζί με δυο φίλες του. Έτσι, τώρα ο Νικήτας προσπαθεί να πείσει τον Αλέξανδρο να βγει μαζί τους έξω, για να κάνουν νυχτερινή ζωή. Αυτός όμως αρνείται, επειδή περιμένει την Ευδοκία, μια πρώην συμφοιτήτριά του, για να συνεργαστούν πάνω σε κάποιες μελέτες. Εν τω μεταξύ, ο έμπιστος οδηγός του Νικήτα, ο Γεράσιμος, του ετοιμάζει μια πλαστή ταυτότητα! Ο αθεόφοβος ο Νικήτας σκοπεύει να τη χρησιμοποιήσει ως απόδειξη, για να περνάει για νεότερος. Τελικά ο Νικήτας φεύγει εκνευρισμένος. Λίγο αργότερα, ο Αλέξανδρος δέχεται, προς μεγάλη του έκπληξη, το έντονο φλερτ της Ευδοκίας και αμέσως μετά της υπηρέτριας του σπιτιού Άντζελας.