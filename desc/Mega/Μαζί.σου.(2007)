Ο 17χρονος Άρης (Αποστόλης Τότσικας) μεγάλωσε σε ορφανοτροφείο και είναι παιδί αγνώστου πατρός. Από μικρός είχε αναπτύξει μία ιδιαίτερη σχέση με την κοινωνική λειτουργό Σοφία (Κλειώ Δανάη Οθωναίου). Την ημέρα που η Σοφία φεύγει από το ίδρυμα γιατί επρόκειτο να παντρευτεί, λίγες μέρες πριν το Δεκαπενταύγουστο, ο Άρης το σκάει με σκοπό να βρει τον πατέρα του. Η επίσης 17χρονη Ζωή (Μαριλύ Μήλια) είναι ένα κακομαθημένο πλουσιοκόριτσο, κόρη της βουλευτή Ελένης Παπανικολάου (Ράνια Σχίζα). Οι γονείς της είναι χωρισμένοι και η ίδια δεν βλέπει σχεδόν ποτέ τον πατέρα της. Όταν ανακαλύπτει ότι ο πατέρας της ήταν εθισμένος στο τζόγο και η μητέρα της τον χώρισε για να μην καταστραφεί η καριέρα της, το σκάει. Ο Άρης και η Ζωή συναντιούνται τυχαία και αρχικά αντιπαθούν ο ένας τον άλλον. Ωστόσο ο ειδικός αστυνομικός Αναστασίου (Τάσος Νούσιας) τους κυνηγά. Η Σοφία πηγαίνει μαζί του ψάχνοντας για τον Άρη και ακυρώνει το γάμο της προκειμένου να βοηθήσει στις έρευνες. Με φόντο την περιοχή του ποταμού Έβρου Άρης και η Ζωή καταφέρνουνε πάντα να το σκάνε από τους διώκτες τους. Τα πράγματα δυσκολεύουν όταν η μητέρα της Ζωής δηλώνει ότι θα δώσει αμοιβή 100.000 ευρώ σε όποιον βρει την κόρη της. Παράλληλα, ο Άρης και η Ζωή έρχονται πιο κοντά και ερωτεύονται μεταξύ τους. Στο τέλος ο Άρης ανακαλύπτει ότι ο πατέρας του πέθανε πριν από 5 μέρες και κατηγορεί τη Ζωή ότι τον καθυστέρησε. Εκείνη παραδίνεται στον Αναστασίου και πηγαίνει στο ξενοδοχείο όπου βρίσκεται η μητέρα της, με την οποία συμφιλιώνεται ως ένα βαθμό. Ο Άρης επιστρέφει για να πάρει τη Ζωή μαζί του αλλά τον εμποδίζει ο Αναστασίου, ο οποίος του λέει ότι είναι ο φυσικός του πατέρας, ύστερα από τεστ DNA. Στο τέλος, η Ελένη Παπανικολάου αποσύρεται από τη βουλή για να αφοσιωθεί στην κόρη της ενώ ο Άρης πηγαίνει να ζήσει με τον πατέρα του και τη Σοφία, οι οποίοι έχουν δεσμό. Ο Άρης και η Ζωή τα ξαναβρίσκουν και υπόσχονται να ξανασυναντηθούν στην Αθήνα "υπό κανονικές συνθήκες".