Η σειρά διαδραματίζεται στο επιτυχημένο περιοδικό μόδας "Rouge", του οποίου εκδότης είναι ο Ερρίκος Βαρσάμης. Ο Ερρίκος είναι ένας άνδρας γύρω στα 50, γοητευτικός, αυτοδημιούργητος, με δύο παιδιά από τον πρώτο του γάμο και άπειρες ερωτικές περιπέτειες. Παρ' όλες τις περιπέτειές του βρίσκει τον έρωτα της ζωής του στο πρόσωπο της Θάλειας, πρώην μοντέλου και τωρινής αρχισυντάκτριας του περιοδικού. Η Θάλεια ξεκίνησε την καριέρα του μοντέλου σε μικρή ηλικία και ξέρει καλά τα μυστικά του μόντελινγκ. Στην αρχή της καριέρας της την βοήθησε ο Σταύρος, ο οποίος είναι φωτογράφος και αδερφός του Ερρίκου. Οι δυο τους είναι αγαπημένα αδέρφια, αλλά από την στιγμή που ο Σταύρος γνωρίζει την Θάλεια στον Ερρίκο, αρχίζουν τα προβλήματα. Η Θάλεια είναι βαθιά ερωτευμένη με τον Σταύρο, αλλά εκείνος την αντιμετωπίζει σαν μια απλή περιπέτεια. Όταν ο Ερρίκος την φλερτάρει, εκείνη γοητεύεται και αποφασίζει να προχωρήσει μαζί του και να φτάσει μέχρι και τον γάμο. Τότε ο Σταύρος, συνειδητοποιεί πόσο την αγαπά, αλλά πλέον δεν μπορεί να κάνει τίποτα. Η σειρά περιγράφει τις ζωές αυτών των ηρώων, τις διαπροσωπικές τους σχέσεις, τις φιλοδοξίες, τις ερωτικές τους περιπέτειες, τα μίση και τα πάθη τους.