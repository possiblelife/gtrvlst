Η οικογένεια του διάσημου πλαστικού χειρουργού Βύρωνα Παπαπαύλου και της μεγαλοαστής κοσμικογράφου Μιράντας φαίνεται να τα έχει όλα. Ένα πολυτελές σπίτι σε ακριβό προάστιο, ένα μαγευτικό κήπο ιδανικό για την καλλιέργεια μπονζάι, μια πισίνα με γαλάζια νερά κι ένα γήπεδο του μπάντμιντον για να παίζουν τα τρία τους παιδιά. Όλα αυτά βέβαια, μέχρι τη στιγμή που στη διπλανή μεζονέτα μετακομίζει η λαϊκή, πιο λαϊκή δε γίνεται, οικογένεια Μουστοξύδη. Η οικογένεια ενός μανάβη, του Μπάμπη και μιας κομμώτριας, της Πελαγίας, που πλούτισε από τη μια στιγμή στην άλλη, όταν η δωδεκάχρονη κόρη τους Μπέτυ κέρδισε ένα τηλεοπτικό talent-show και μαζί ένα χρυσοπληρωμένο συμβόλαιο με δισκογραφική εταιρεία. Η οικογένεια Μουστοξύδη, που συμπληρώνεται από το δεκαοχτάχρονο Δημήτρη, τον δεκάχρονο Μιχαλάκη και την κακιά πεθερά Ζαμπέτα, θα κάνει την οικογένεια Παπαπαύλου να αναθεωρήσει όλα αυτά που νόμιζε για την καλή ζωή αλλά και τη ζωή γενικότερα. Δύο οικογένειες από δύο διαφορετικούς κόσμους που αναγκαστικά συνυπάρχουν, συγκρούονται, συνεργάζονται, συμφιλιώνονται και κατά βάθος ερωτεύονται. Στον δεύτερο κύκλο η φτώχεια έχει χτυπήσει την πόρτα της οικογένειας Μουστοξύδη καθώς ο απατεώνας χρηματιστής, στον οποίο είχαν εμπιστευτεί όλα τους τα χρήματα, έκανε φτερά. Με πεσμένα τα δικά τους φτερά επιστρέφουν στη Νίκαια. Για καλή τους τύχη, όμως, ένα τροχαίο ατύχημα θα αποκαταστήσει την τάξη. Οι Μουστοξύδηδες θα ξαναγίνουν πλούσιοι και μετά από ένα καλοκαίρι ευχάριστων διακοπών θα ξαναγυρίσουν στο σπίτι τους στον Διόνυσο. Εκεί τους περιμένει μια έκπληξη! Στο διπλανό διαμέρισμα μετακομίζουν καινούργιοι γείτονες, και μάλιστα άρτι αφιχθέντες εκ Σουηδίας. Πρόκειται για τον παγκοσμίου φήμης δόκτορα σεξολογίας Ηλία Γαληνό και την οικογένειά του. Την φωτογράφο διασημοτήτων Ολίβια και τις δυο όμορφες κόρες τους, Ιφιγένεια και Λυδία. Άλλο που δε θέλανε οι Μουστοξύδηδες για να τους λατρέψουν.