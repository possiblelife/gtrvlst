Η Ελένη (Μαρία Καβογιάννη) και ο Αντώνης Μάρκου (Γεράσιμος Σκιαδαρέσης) έχουν τρία παιδιά που υπεραγαπούν, τη Χαρά (Πατρίτσια Μιλίκ Περιστέρη) που ανυπομονεί να ενηλικιωθεί για να ακολουθήσει τα όνειρα της, τον Στέλιο (Ορέστης Τζιόβας) που βοηθά τον πατέρα του στην ταβέρνα αλλά ονειρεύεται να γίνει μουσικός και τη μικρή Σόνια (Λυδία Αλιάτη) που έχει μεγάλη αδυναμία στην αδελφή της. Η ζωή τους δε διαφέρει από των γειτόνων τους και τα καθημερινά προβλήματα αντιμετωπίζονται με αγάπη, ακόμα και τα καβγαδάκια με τη νεαρή κόρη τους, τη Χαρά. Μέχρι που την παραμονή των γενεθλίων της, η Χαρά, έχοντας εξασφαλίσει την πολυπόθητη άδεια από της γονείς της να μείνει έξω μέχρι αργά, εξαφανίζεται χωρίς κανένα ίχνος. Η οικογένειά της ζει μια τραγωδία. Οι μαρτυρίες για τη νύχτα της εξαφάνισής της είναι αντικρουόμενες και δεν οδηγούν πουθενά. Όλοι είναι πλέον ύποπτοι. Η εξαφάνιση της Χαράς γίνεται η αφορμή να βγουν στην επιφάνεια καλά κρυμμένα μυστικά και ψέματα κι οι αποκαλύψεις είναι τόσο δραματικές ώστε τα ερωτήματα γίνονται βασανιστικά: Πόσο καλά γνωρίζει μια οικογένεια το παιδί της; Και το κυριότερο: τι έχει συμβεί στη Χαρά;