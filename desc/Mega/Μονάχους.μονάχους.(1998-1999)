Η Δάφνη και η Ναταλία είναι αχώριστες φίλες, παρ' όλες τις διαφορές του χαρακτήρα τους. Η Ναταλία είναι φωτογράφος μόδας, μια χαλαρή, ακατάστατη, χαρούμενη και αυτάρκης ζωντοχήρα. Η Δάφνη έχει μια μπουτίκ με παλιά ρούχα και είναι νευρωτική, εξαρτημένη από οποιονδήποτε βρίσκεται δίπλα της, λάτρης της καθαριότητας μέχρι υστερίας και με μια αφόρητη μανία για τάξη. Έτσι, όταν βλέπει κάποια στιγμή τον άντρα της να φορά ένα τσαλακωμένο κοστούμι, δεν διστάζει να το σιδερώσει και μαζί να σιδερώσει και τον ίδιο. Το αποτέλεσμα είναι βέβαια να την πετάξει έξω από το σπίτι. Τότε, η Δάφνη καταφεύγει στην φίλη της τη Ναταλία για να την φιλοξενήσει προσωρινά. Ουδέν όμως μονιμότερον του προσωρινού. Το σίγουρο είναι ότι η ιδιόρρυθμη αυτή συγκατοίκηση έχει ως αποτέλεσμα πολλά ευτράπελα.