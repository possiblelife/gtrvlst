Στο μικτό ορκωτό κακουργιοδικείο της Αθήνας αρχίζει μια δίκη που αφορά στη δολοφονία ανώτερου στελέχους μιας ξένης πρεσβείας. Κατηγορούμενοι είναι δύο φοιτητές - ένα αγόρι και ένα κορίτσι - που βρέθηκαν την ώρα της δολοφονίας στο γραφείο της πρεσβείας. Κατηγορούμενη, επίσης, και μία γυναίκα, πάμπλουτη και μυστηριώδης, που θεωρείται ηθική αυτουργός του φόνου και κατηγορείται ότι προμήθευσε στους δολοφόνους το όπλο με το οποίο έγινε το έγκλημα. Η γυναίκα αυτή διευθύνει μια πολυεθνική εταιρία με συμφέροντα και υποκαταστήματα στις πέντε ηπείρους του πλανήτη. Το ανακριτικό έργο της αστυνομίας αποκαλύπτει σειρά ενόχων και μια μεγάλη αλυσίδα προσώπων και συμφερόντων που μπλέκονται στην κατηγορία. Είναι ή δεν είναι δολοφόνοι οι δύο φοιτητές; Κι αν αυτοί δεν είναι ένοχοι, ποιος είναι τελικά ο πραγματικός δολοφόνος;