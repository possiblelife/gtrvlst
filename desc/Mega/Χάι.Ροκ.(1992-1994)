Όταν το διαζύγιο είναι πρόσφατο και τα παιδιά μικρά, το «ροκ» είναι τρελό! Και το γέλιο επίσης... Μια σειρά με μπαμπάδες πολύ "χάι" και με τον Πέτρο Φιλιππίδη στον πρώτο του πρωταγωνιστικό ρόλο. Δύο πρώτοι ξάδερφοι, ο 38χρονος Τάσος και ο 32χρονος Πέτρος, κληρονομούν εξ αδιαιρέτου μια μονοκατοικία και αποφασίζουν να συγκατοικήσουν. Έχουν και οι δυο πρόσφατα χωρίσει από τις γυναίκες τους, κρατώντας ο μεν Τάσος την 5χρονη κόρη του, ο δε Πέτρος ένα μωρό μηνών. Ο Τάσος είναι καθηγητής, φιλόλογος σε γυμνάσιο, με πνευματικές ανησυχίες, προσγειωμένος, συντηρητικός, λογικός. Ο Πέτρος έχει μια μουσική εκπομπή στο ραδιόφωνο, το "Χάι Ροκ για δύσκολες ώρες", είναι επιπόλαιος, φιλοδοξεί να γίνει διάσημος μέσω της τηλεόρασης και να βγάλει εύκολο χρήμα. Μια γειτόνισσα, η ευτραφής κυρία Μπέτυ, ανακατεύεται μονίμως στη ζωή τους. Με το πρόσχημα ότι γνωρίζει τα δύο ξαδέρφια από μικρά παιδιά, εισβάλει αδιακρίτως και καθημερινά στο σπίτι τους, ελαφρύνοντας τις οικιακές τους ανάγκες και προκαλώντας αναστάτωση και άφθονο γέλιο...