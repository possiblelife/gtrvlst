Η σειρά αφηγείται τρεις παράλληλες ερωτικές ιστορίες που περιστρέφονται γύρω από το τηλεφωνικό κέντρο ψυχολογικής υποστήριξης "Επαφή". Άνθρωποι που ζητούν την επαφή και άνθρωποι που τη φοβούνται, συναντιούνται. Η Έλλη (Άννα Αδριανού), ως ιδρυτής του κέντρου, έχει αφιερώσει εκεί τη ζωή της. Ύστερα από το θανατηφόρο ατύχημα του άντρα της θα δώσει την καρδιά του για μεταμόσχευση. Λήπτης είναι ο Παύλος (Νίκος Σεργιανόπουλος). Ένα χρόνο μετά ο Παύλος αποφασίζει να στείλει ένα ευχαριστήριο γράμμα στην άγνωστη κυρία που τού χάρισε τη ζωή. Η Έλλη θα διαβάσει το γράμμα σοκαρισμένη, καθώς ο γραφικός του χαρακτήρας μοιάζει με εκείνον του νεκρού άντρα της. Η Άννα (Φαίη Ξυλά) εργάζεται και αυτή στην "Επαφή". Μεγαλώνει μόνη της τον 8χρονο γιο της και έχει πικρή εμπειρία από τους άντρες που φοβούνται τη δέσμευση. Ένα βράδυ θα παραβεί τους κανονισμούς της "Επαφής" και θα σπεύσει στο σπίτι κάποιου που απείλησε ότι θα αυτοκτονήσει. Από λάθος όμως βρίσκεται στο σπίτι του Αλέξη (Φάνη Μουρατίδη) ο οποίος είναι διαφημιστής, γυναικάς, αδέσμευτος και πολύ γοητευτικός. Τέλος, ο Μάριος (Γιώργος Καραμίχος) είναι τηλεφωνητής στην "Επαφή" αλλά και μουσικός. Τον καλούν να παίξει στο πάρτυ ενός γάμου. Εκεί θα γνωρίσει τη Λίνα (Κατερίνα Παπουτσάκη) που δεν είναι άλλη από τη νύφη. Όταν η Λίνα καταλάβει ότι ο μέλλων σύζυγός της την απατά, θα τα αφήσει όλα πίσω της και θα φύγει με το Μάριο...