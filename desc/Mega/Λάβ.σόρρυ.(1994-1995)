Η Λίλη είναι μια νεαρή γιατρός, που μεγάλωσε σε αστικό περιβάλλον, τελειομανής, περήφανη για την αυτοπειθαρχία, τον αυτοέλεγχο και τον προγραμματισμό της, και εκ πεποιθήσεως εναντίον των προγαμιαίων σχέσεων. Ξυπνά ένα πρωί και βρίσκει στο κρεβάτι της τον Σάκη, τον υδραυλικό, που της ήταν άγνωστος ως το προηγούμενο βράδυ που ήρθε να φτιάξει τον θερμοσίφωνα. Εκείνη δεν μπορεί να καταλάβει πώς άφησε να της συμβεί αυτό. Εκείνος δεν μπορεί να καταλάβει γιατί μετά από μια τόσο υπέροχη νύχτα, η Λίλη βρίσκεται σε απόγνωση και πανικό. Ο Σάκης και η Λίλη δεν έχουν τίποτα κοινό μεταξύ τους. Κανείς από τους δύο δεν εγκρίνει τον άλλο, αλλά αυτή η νύχτα είναι μοιραία και καθοριστική γιατί η ερωτική έλξη που νιώθουν είναι τόσο ισχυρή, που δεν έχουν τη δυνατότητα πια να χωρίσουν. Δεν είναι όμως και εύκολο να ζήσουν μαζί. Οι προσπάθειές τους να συμβιώσουν ή να χωρίσουν τους φέρνουν σε απίστευτες, ανεξέλεγκτες, κωμικοτραγικές καταστάσεις, και όταν σ' αυτές ανακατεύονται και τα πρόσωπα του άμεσου περιβάλλοντός τους, τα πράγματα μπλέκονται ακόμα περισσότερο.