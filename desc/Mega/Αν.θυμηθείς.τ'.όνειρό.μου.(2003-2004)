Ο Βρασίδας είναι ένας παλαιοπώλης, που ζει στην Πλάκα μαζί με την μητέρα του Μαρία και την αδερφή του Ευτυχία. Η μητέρα του είναι υπερπροστατευτική απέναντι του, από τότε που έχασε τον άντρα της, ή μάλλον νομίζει ότι τον έχασε, γιατί αυτός ζει και βασιλεύει στην Αλεξάνδρεια της Αιγύπτου, συζώντας με μια Αιγύπτια, πλούσια και όμορφη, έχοντας και ένα εξώγαμο παιδί, μεγαλύτερο από τον Βρασίδα και την Ευτυχία. Η Ευτυχία, ανύπαντρη, είναι και αυτή προσκολλημένη στον αδερφό της και ανησυχεί που περνούν τα χρόνια και γεμίζει ρυτίδες. Μαζί τους μένει και ο Τέλης, αδερφός της Μαρίας, παλιός ναυτικός και φευγάτος τύπος. Όλος ο κόσμος του Βρασίδα είναι η μητέρα του. Εξαιτίας της αγάπης που τρέφει γι’ αυτήν, παραμένει ανύπαντρος αλλά δεν της αποκαλύπτει το μυστικό του πατέρα του. Μέχρι που γνωρίζει την Άσπα, μια πανέμορφη χορεύτρια, που μένει στο απέναντι σπίτι. Ανεκπλήρωτος έρωτας η Άσπα για τον Βρασίδα, γιατί και όμορφη είναι και έχει δεσμό με τον Γιώργο, οπότε πώς να γυρίσει να κοιτάξει τον κοντό, μεσήλικα Βρασίδα; Συντροφιά του, οι δύο φίλοι του, η Βαλεντίνα και ο Αντωνάκης, καταστηματάρχες και αυτοί, που πίνουν τον καφέ τους και λένε τα παράπονα τους για την ζωή που φεύγει. Όλα αυτά ανατρέπονται όταν ο πατέρας του Βρασίδα πεθαίνει στ’ αλήθεια και κινδυνεύει να αποκαλυφθεί το μυστικό που τόσα χρόνια ο Βρασίδας και η Ευτυχία έκρυβαν επιμελώς από την μητέρα τους.