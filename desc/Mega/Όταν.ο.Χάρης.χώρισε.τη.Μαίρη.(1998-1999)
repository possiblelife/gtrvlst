Ο Χάρης και η Μαίρη είναι πρωταγωνιστές σε σαπουνόπερα. Ζευγάρι στην οθόνη και στη ζωή, αποτελούν για τον κόσμο πρότυπο επιτυχημένου και ερωτευμένου ζευγαριού. Η πραγματικότητα όμως διαφέρει πολύ από τη δημόσια εικόνα τους. Η επιτυχία έχει αλλάξει τους δύο πρωταγωνιστές και ο έρωτας έχει δώσει τη θέση του σε ένα έντονο ανταγωνισμό. Ένας χωρισμός όμως θα κόστιζε πάρα πολύ και στη σαπουνόπερα, αλλά και στη ζωή του περίγυρού τους. Έτσι, κάτω από την πίεση όλων, των κουμπάρων, των γονιών και του παραγωγού, οι πρωταγωνιστές συμβιβάζονται να συνεχίσουν τη συγκατοίκηση και την κοινή τηλεοπτική τους ζωή. Η κόντρα που υπάρχει μεταξύ τους και οι χωρίς αποτέλεσμα παρεμβάσεις των άλλων, δίνουν τροφή για αλλεπάλληλες κωμικές παρεξηγήσεις.