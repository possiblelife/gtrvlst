Στο πατρικό σπίτι της οικογένειας Χαρίτου κατοικούσε αρχικά μόνο η ανύπαντρη μικρότερη κόρη της οικογένειας, η Ειρήνη (Μίνα Αδαμάκη). Στο πρώτο επεισόδιο της σειράς όμως, μετακομίζει στο ίδιο σπίτι η μεγαλύτερη και χήρα αδερφή της, η Όλγα (Άννα Παναγιωτοπούλου), μέχρι να ολοκληρωθεί η κατασκευή του νέου σπιτιού που χτίζει. Μολονότι αρχικά θεωρούσαν ότι η εγκατάστασή της θα ήταν προσωρινή, τελικώς έγινε μόνιμη για το σύνολο της σειράς. Ταυτόχρονα, η μεσαία κόρη Μαρία (Νένα Μεντή) αποφασίζει να μετακομίσει και αυτή στο πατρικό της σπίτι και να μείνει με τις αδερφές της, επειδή έπιασε επ' αυτοφώρω τον σύζυγό της, Γιάννη, με την καλύτερή της φίλη, Νάντια. Σχεδόν καθημερινοί επισκέπτες των τριών αδερφών Χαρίτου, οι οποίες βρίσκονταν γύρω στην ηλικία των 45, είναι η αδερφή του πατέρα τους και θεία τους, η Μπεμπέκα (Άννα Κυριακού), καθώς και ο αδερφός τους, ο Ανδρέας Χαρίτος (Μιχάλης Ρέππας). Επίσης, συχνές επισκέψεις κάνει στην Όλγα και η κόρη της, η Τέτη Παπαχαρίτου (Άννα Κουρή), η οποία σπουδάζει στο Λονδίνο.