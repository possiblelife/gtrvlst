Η Αλέκα και η Χριστίνα είναι φίλες και συγκάτοικοι, μαθηματικός η μία, ζωγράφος με σπουδές στο Παρίσι η άλλη. Αρκετά ιδιόρρυθμοι χαρακτήρες και οι δύο, καταπιέζονται εύκολα γι' αυτό και εγκαταλείπουν τις μόνιμες δουλειές τους για κάτι το διαφορετικό! Εκμεταλλεύονται τη γνωριμία τους με τον Παύλο Πετρόπουλο, γνωστό Αθηναίο πλέι μπόι, για να βρουν δουλειά σε πιο «ιν» κυκλώματα. Πώς τα καταφέρνουν όμως και τελικά καταλήγουν καθαρίστριες στο σπίτι του; Ο Παύλος όμως ξέρει να βοηθά τους φίλους του. Γι' αυτό και τις συστήνει και στην κοπέλα του για να καθαρίζουν και στο δικό της σπίτι! Έτσι οι υστερίες για το «κάτι άλλο» δίνουν τη θέση τους στις ιστορίες και στα γεγονότα που συμβαίνουν όχι μόνο στη ζωή των δύο κοριτσιών αλλά και στη ζωή των υπολοίπων, γιατί, τελικά, αυτές δε συγυρίζουν, αυτές τα κάνουν όλα άνω-κάτω.