Η Άννα Ραγιά (Νένα Μεντή) είναι διευθύντρια ειδήσεων στο Media Channel, στο οποίο η μητέρα της Γιολάντα (Ντίνα Κώνστα) είναι μέτοχος και του οποίου ο πατέρας της Τίμος ήταν ιδρυτικό μέλος. Η Άννα είναι παντρεμένη επτά χρόνια με τον Γιάννη Σωτηρόπουλο (Χάρης Σώζος), βασικό δημοσιογράφο του καναλιού, ο οποίος την απατά κατά συρροή εν γνώσει της και ο γάμος τους φθίνει. Χαμηλές τηλεθεάσεις αναγκάζουν τους διευθυντές του καναλιού να προσλάβουν τον γνωστό δημοσιογράφο Πέτρο Αθανασιάδη (Αλέξανδρος Αντωνόπουλος) από ένα αντίπαλο κανάλι για να αναβαθμίσουν το δελτίο ειδήσεων που παρουσιάζει ο Γιάννης. Αρχικά, η Άννα αντιτίθεται στην πρόσληψη σθεναρά και αναγκάζει τη μητέρα της να επιβάλλει την ακύρωση της πρόσληψής του στο διοικητικό συμβούλιο. Όμως μια μέρα πιάνει τον Γιάννη να φιλιέται με μια γραμματέα και για εκδίκηση και από θυμό της στιγμής πιέζει τη Γιολάντα να προσληφθεί ο Αθανασιάδης, πράγμα που τελικά γίνεται. Η σειρά σημείωσε επιτυχία, καθώς ήταν η πρώτη δουλειά που επιχείρησε να μεταφέρει στη μικρή οθόνη την κατάσταση πίσω από τις κάμερες της ελληνικής τηλεόρασης. Στους τίτλους έναρξης της σειράς, ακουγόταν το ιταλικό τραγούδι Meglio stasera από τη φωνή της Miranda Martino.