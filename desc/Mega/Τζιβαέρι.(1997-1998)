Η Βέρα, μια νέα και όμορφη τραγουδίστρια, δουλεύει σε κρουαζιερόπλοιο. Συζεί με τον Σταύρο, που δουλεύει κι αυτός στο κρουαζιερόπλοιο αλλά το πάθος του είναι ο τζόγος. Κάποια μέρα την ειδοποιούν ότι ο πατέρας της, που μένει στα Κύθηρα, με την μικρή της αδελφή την Αλίκη, πνίγηκε. Η Βέρα επιστρέφει στο νησί για την κηδεία και εκεί συναντιέται με τον γιατρό του νησιού, τον Αντώνη, ο οποίος υπήρξε ο νεανικός της έρωτας. Αποφασίζει να μείνει στο νησί για να προστατεύσει την μικρή αδελφή της. Ξανασυναντά τον Αντώνη και αγοράζει μια πανσιόν. Ο Σταύρος όμως έρχεται στο νησί και όταν η Βέρα τον διώχνει, τα φτιάχνει με την Αλίκη για να την εκδικηθεί. Κάποια στιγμή όμως η Αλίκη ανακαλύπτει ότι ο Σταύρος την κοροϊδεύει. Πάνω στην απελπισία και τον θυμό της τον πυροβολεί και η Βέρα, για να γλυτώσει την μικρή της αδελφή παίρνει εκείνη την ευθύνη του φόνου επάνω της και περνάει από δίκη. Σύντομα όμως, οι εξελίξεις γίνονται ακόμη πιο δραματικές...