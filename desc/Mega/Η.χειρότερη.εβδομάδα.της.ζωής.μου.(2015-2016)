Ο Χάρης και η Μελίνα παντρεύονται σε μια βδομάδα και ό,τι, μα ό,τι, μπορεί να πάει στραβά θα πάει! Η νέα σειρά του Mega, «Η Χειρότερη Εβδομάδα της Ζωής μου», γεμάτη χιούμορ και συνεχείς κωμικές καταστάσεις, περιγράφει την εβδομάδα ενός ζευγαριού πριν από το γάμο του. Ο συμπαθής και ευπροσήγορος Χάρης και η όμορφη, έξυπνη και καλοαναθρεμμένη Μελίνα είναι τρελά ερωτευμένοι και ετοιμάζονται να παντρευτούν. Για όλα τα ζευγάρια, η εβδομάδα πριν το γάμο είναι λίγο αγχωτική και μερικές φορές επεισοδιακή. Για αυτούς τους δύο όμως, αυτές οι μέρες εξελίσσονται σε ένα ξεκαρδιστικό "θρίλερ" και ο δρόμος προς τον ανθόσπαρτο βίο είναι σπαρμένος αναποδιές! Αλήθεια είναι ότι ο Χάρης αισθάνεται δέος μπροστά στην οικογένεια της καλής του. Ειδικά, ο μέλλων πεθερός του, Φίλιππος - ανώτερος δικαστής στη σύνταξη - προκαλεί τρακ στον Χάρη, ο οποίος, για να κερδίσει εκείνον και την σύζυγό του Αλεξία, θα δείξει υπερβάλλοντα ζήλο κάνοντας γκάφες άνευ προηγουμένου. Κάθε προσπάθεια του Χάρη να κάνει το σωστό στέφεται με αποτυχία. Και σα να μην έφτανε αυτό, έχει να διαχειριστεί την πληθωρική φιλενάδα του χήρου πατέρα του, τον καραβανά θείο της νύφης και μια ερωτοχτυπημένη συνάδελφο που έχει βάλει σκοπό να σαμποτάρει τον γάμο! Θα καταφέρει τελικά ο Χάρης να παντρευτεί τη Μελίνα;