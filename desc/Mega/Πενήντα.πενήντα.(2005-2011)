Η Ναταλία, κόρη του Νικηφόρου και της Ελισάβετ, παντρεύεται! Ο Νικηφόρος μόνο στη σκέψη του γάμου έχει πέσει να πεθάνει. Η τεράστια αδυναμία που τρέφει για τη μονάκριβη κόρη του τον οδηγεί σε παραλογισμούς και χοντράδες. Αυτό δημιουργεί ευθυμία στην υπόλοιπη παρέα αλλά και πολλά νεύρα στην Ελισάβετ. Ο Μίμης ζει καθημερινά με την Ξανθίππη το απόλυτο ερωτικό πάθος κάτι που εκνευρίζει αφάνταστα τη νύφη του τη Βίβιαν. Ο Παύλος αποκαλύπτει στο Νικηφόρο ότι έχει δεσμό με μια μικρούλα και του ζητάει συμπαράσταση. Η σύζυγος του Παύλου, Ειρήνη έχει αντιληφθεί την αλλαγή στη συμπεριφορά του, ωστόσο οι φίλες της αγνοώντας την αλήθεια την καθησυχάζουν. Στον πρώτο κύκλο της σειράς, βλέπουμε τις περιπέτειες των τριών ζευγαριών και αρχικά του φίλου των τριών ανδρών, Άδη, μέσα από το αστείο πρίσμα των σεναριογράφων.Τα γεγονότα που συμβαίνουν είναι πολλά.Απ'την αμνησία του Νικηφόρου, τον οριστικό χωρισμό του Παύλου με την Ειρήνη,τα τερτίπια στη σχέση Μίμη και Ξανθίππης, τη γνωριμία του Γιάννη και της Ειρήνης, μέχρι το διαζύγιο του Νικηφόρου και της Ελισάβετ, τη Ναταλία έγκυο και τη σύλληψη των τριών φίλων σε τούρκικη βραχονησίδα. Ο δεύτερος κύκλος έρχεται να συμπληρώσει τις περιπέτειες των φίλων, με την προσπάθεια του Μίμη να κάνει πιο χαρούμενο το γιο του, κατά την διάρκεια του μικρού χωρισμού του με την Βίβιαν, τις προσπάθειες του Νικηφόρου να κερδίσει ξανά την Ελισάβετ κάνοντάς τη να ζηλεύει, το προσωρινό σμίξιμο του Παύλου και της Ειρήνης, τον Αχιλλέα φαντάρο στα σύνορα (εξαιτίας του Νικηφόρου), τη γέννηση της κόρης της Ναταλίας, το σμίξιμο του Νικηφόρου και της Ελισάβετ, την απαγωγή της Ξανθίππης απ' τον πρώην άντρα της Μάκη, μέχρι και το τέλος της σειράς. Οι τρεις φίλοι περνούν δύσκολες μέρες με την αυστηρή επίβλεψη και καταπίεση των γυναικών τους, μετά την κατάληψη του τσιπουράδικου και με μια δίκη να εκκρεμεί σε βάρος τους. Ορκίζονται στο τσιπουράκι που πίνουν, να αποτινάξουν το ζυγό και να ορμήσουν προς την ελευθερία. Δεν θα τους εμποδίσει κανένας νόμος ανθρώπινος ή θεϊκός. Ου μοιχεύσεις, ου φονεύσεις, ου ψευδομαρτυρήσεις, ου κλέψεις, πολλά τα "ου" αλλά κανένα ικανό να σταματήσει την τρελοπαρέα. Η σύγκρουση με τις γυναίκες είναι αναπόφευκτη. Κανένας δεν βγαίνει αλώβητος αλλά κανένας δεν το βάζει και κάτω. Μέχρι τελικής πτώσης!