Ο Λάκης Λαμπρόπουλος είναι ένας έντιμος, καλόκαρδος, αθώος και εργατικός άνθρωπος, ο οποίος παράτησε το σχολείο για να μεγαλώσει την οικογένειά του, ενώ η γυναίκα του, Βούλα, τον απατά με τον αδερφό του το Νίκο. Ο πατέρας του, επιτυχημένος γιατρός, πεθαίνει και αφήνει πίσω μια διαθήκη, σύμφωνα με την οποία αν ο Λάκης τελειώσει το σχολείο, μπει στο πανεπιστήμιο και πάρει ένα οποιοδήποτε πτυχίο θα γίνει ιδιοκτήτης της μισής κλινικής του πατέρα του (ο άλλος συνιδιοκτήτης είναι ο Νίκος μέσω της γυναίκας του Ναταλίας στην οποία ανήκουν οι μετοχές της κλινικής). Ο Λάκης αποφασίζει για πρώτη φορά, να πάρει τη ζωή του στα χέρια του, αρχίζει ξανά το σχολείο, παρά τις μεγάλες δυσκολίες που συναντά εξαιτίας του Νίκου, και καταφέρνει να το τελειώσει γράφοντας στις Πανελλήνιες οριακά για να περάσει στην Ιατρική για να κερδίσει το όποιο μερίδιο του αντιστοιχούσε σύμφωνα με τη διαθήκη. Επίσης, συναντιέται ξανά με τον παιδικό του έρωτα Μέλινα, η οποία έχει όμως καθηλωθεί σε αναπηρική καρέκλα. Παρά τις δυσκολίες, ο Λάκης μαθαίνει ότι η διαθήκη που είχε στα χέρια του είναι ψεύτικη και μαζί με τη δικηγόρο Φαίδρα βάζουν σκοπό να βρουν την αληθινή. Στο τέλος δικαιώνονται, καθώς βρίσκουν την αληθινή διαθήκη, σύμφωνα με την οποία, ο Λάκης κερδίζει όλη τη κληρονομιά και παίρνει πίσω όλα όσα ο Νίκος είχε σφετεριστεί.