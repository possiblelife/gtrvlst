Ο Κωνσταντίνος (Γιάννης Τσιμιτσέλης), ένα πετυχημένο στέλεχος διαφημιστικής εταιρείας, χάνει τη δουλειά του λόγω κρίσης με αποτέλεσμα η μέχρι τότε ζωή του, που ήταν γεμάτη πάρτυ και διασκέδαση, να πρέπει να αλλάξει ριζικά. Η σύντροφός του Μυρτώ (Βασιλική Τρουφάκου) του προτείνει να πάνε στο χωριό της, το Κάτω Παρτάλι, με την πιθανότητα να μετακομίσουν εκεί και να ασχοληθούν με τον αγροτουρισμό. Ο Κωνσταντίνος δεν φαίνεται και πολύ πρόθυμος αλλά τελικά πείθεται να επισκεφτεί το χωριό παίρνοντας μαζί του και την αδελφή του Βίβιαν (Νάντια Κοντογεώργη). Η Βίβιαν, όπως και ο αδελφός της, είναι συνηθισμένη στην πολυτέλεια αλλά δέχεται να ακολουθήσει τον Κωνσταντίνο και την Μυρτώ στο Κάτω Παρτάλι για να αλλάξει παραστάσεις, μιας και μόλις έχει πιάσει στα πράσα τον σύζυγό της Στέφανο (Σταύρος Καραγιάννης) να την απατά. Ο Στέφανος, εκτός από άπιστος, είναι και ένας απατεώνας ο οποίος χρωστάει χρήματα παντού και συλλαμβάνεται για τα χρέη του προς στο δημόσιο. Οι τρεις φτάνουν στο Κάτω Παρτάλι όπου τους περιμένει η οικογένεια της Μυρτώς. Ο πατέρας της Διαμαντής (Τάσος Χαλκιάς) είναι ένας σκληροτράχηλος και περήφανος άνθρωπος του χωριού που θέλει να παντρέψει τη μονάκριβη κορη του με τον Βλάση (Σταύρος Σβήγκος), ένα παληκάρι του χωριού, και δεν βλέπει τον ερχομό των "Αθηναίων" με καλό μάτι. Η μητέρα της Μυρτώς, η Μοσχούλα (Βίκυ Σταυροπούλου), φαίνεται να υποδέχεται πιο φιλικά τους "νεοφερμένους" και ενώ δείχνει γλυκιά και αθώα, στην πραγματικότητα δεν της ξεφεύγει τίποτα. Η ζωή του Κωνσταντίνου και της Βίβιαν αλλάζει από τη μια μέρα στην άλλη, μαζί και του κολλητού της Βίβιαν, Μανώλη (Μίνως Θεοχάρης), ο οποίος φτάνει λίγες μέρες μετά για να την ενημερώσει ότι την ψάχνει η Αστυνομία. Το ήσυχο χωριό δεν είναι αυτό που φαίνεται και οι περίεργοι κάτοικοί του κρύβουν πολλά μυστικά τα οποία θα φέρουν πολλές ανατροπές και εκπλήξεις.