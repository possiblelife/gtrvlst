Η εκδίκηση είναι γένους θηλυκού. Ο Νώντας είναι ένας επιτυχημένος θεατρικός επιχειρηματίας που διατηρεί και άλλες επιχειρήσεις και ταυτόχρονα διατηρεί σχέσεις με τρεις γυναίκες. Δυο συζύγους και μια ερωμένη. Και τις αγαπάει και τις τρεις! Η πρώτη του γυναίκα, έχει δυναμισμό, η δεύτερη απίστευτο χιούμορ και η τρίτη με τον ρομαντισμό της δίνει χρώμα στη ζωή του. Ο Νώντας τα έχει όλα υπό έλεγχο μέχρι που μια σειρά από ατυχή γεγονότα τον φέρνουν αντιμέτωπο με ένα πτώμα που πρέπει να ξεφορτωθεί και ένα μωρό που είναι κατά πάσα πιθανότητα δικό του. Όλα μπερδεύονται και ο Νώντας εκτός από τις έκτακτες καταστάσεις έχει να αντιμετωπίσει και το δεξί του χέρι, τον Αρμόδιο, ο οποίος βασανίζεται μονίμως από βαθιά φιλοσοφικά ερωτήματα του τύπου «Γιατί τα ντόνατς έχουν τρύπες;». Κάποια στιγμή, οι γυναίκες του Νώντα ανακαλύπτουν την πολλαπλή απιστία του. Αντί, όμως, να τον ξεμαλλιάσουν, συνασπίζονται για να τον εξοντώσουν επαγγελματικά. Και τότε όλα παίρνουν φωτιά, που φουντώνει ανεξέλεγκτα, όταν μάλιστα και ο Αρμόδιος αποκαλύπτει τη βασική του αρμοδιότητα… 