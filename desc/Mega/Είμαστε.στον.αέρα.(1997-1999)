Η σειρά αφηγείται το στήσιμο του ραδιοφωνικού σταθμού Jukebox fm, από μια παρέα παλιών συμμαθητών, που είχαν επιχειρήσει να κάνουν το ίδιο όταν ήταν ακόμη στο σχολείο και είχαν τον πειρατικό ραδιοσταθμό Ο Πάμπτωχος. Το σενάριο εστιάζεται στα προβλήματα που πηγάζουν από το εγχείρημα και τις προσωπικές σχέσεις των πρωταγωνιστών, αλλά δεν περιορίζεται αποκλειστικά σ' αυτά. Αρκετά θέματα που δεν είχαν εμφανιστεί ποτέ στην Ελληνική τηλεόραση, πρωτοπαρουσιάστηκαν δραματουργικά στο Είμαστε Στον Αέρα, όπως, π.χ., το ''στήσιμο'' ποδοσφαιρικού στοιχήματος, το χάκινγκ, η skateboard κουλτούρα, τα ηθικά διλήμματα των πολεμικών ανταποκριτών, η εξαφάνιση της ελληνικής γλώσσας, η εξαγορά ελληνικών επιχειρήσεων από εταιρείες του εξωτερικού, οι φανατικές θαυμάστριες (groupies) των ροκ μουσικών, κ.ά.