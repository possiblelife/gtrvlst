«Λένηηηηηηη». Ακόμα ηχεί στα αυτιά μας η κραυγή αγάπης. Ακόμα δεν έχουμε ξεχάσει τα αθώα παιδικά ματάκια. Μια από τις μεγαλύτερες επιτυχίες της Μιρέλας Παπαοικονόμου. Η Ελένη μια φιλόδοξη, δυναμική γυναίκα είναι χρόνια παντρεμένη με τον Πέτρο. Οι απαιτήσεις της δουλειάς της δεν έδωσαν στην Ελένη το περιθώριο, αλλά ούτε και την επιθυμία για ένα παιδί. Η ανάγκη του παιδιού έγινε κρυφό παράπονο για τον Πέτρο που απομονωμένος και διόλου επιβεβαιωμένος από την Ελένη, καταφεύγει σε εφήμερες σχέσεις. Εκείνη, όταν το ανακαλύπτει, του ζητάει να χωρίσουν. Μετά από έναν καβγά, η Ελένη φεύγει από το σπίτι και καταφεύγει στο εξοχικό του πατέρα της, στο χωριό. Επιστρέφοντας στην Αθήνα, κάποια στιγμή, ανοίγοντας το πορτ-μπαγκάζ , βρίσκει προς μεγάλη της έκπληξη, κουλουριασμένο μέσα ένα κοριτσάκι! Μάταια προσπαθεί να μάθει πως βρέθηκε εκεί και ποια είναι. Η μικρή αρχικά δεν μιλάει καθόλου. Αλλά είναι έτοιμη να διδάξει την Ελένη μια καινούργια "γλώσσα". Μια γλώσσα που η ίδια δεν ήξερε ότι μπορούσε να μιλήσει. Εισβάλλει με αναπάντεχο τρόπο στην ζωή της και την μεταμορφώνει.