Στο ADC, το πιο διακεκριμένο κολέγιο της Αθήνας, ο Άρης, γόνος πολύ πλούσιας οικογένειας, είναι ο πιο δημοφιλής ανάμεσα στους συμφοιτητές του και ο αγαπημένος των κοριτσιών, παρά τον άστατο και επιπόλαιο χαρακτήρα του. Η πρωτιά του θα απειληθεί από την έλευση του Σταύρου, παιδιού φτωχικής γειτονιάς. Λόγω των εξαιρετικών του ικανοτήτων, ο Σταύρος καταφέρνει να σπουδάσει στο κολέγιο με υποτροφία. Γρήγορα οι δυο τους θα γίνουν ανταγωνιστές για τις επιδόσεις στη σχολή αλλά και για μια κοπέλα. Δεν γνωρίζουν, όμως, ότι αυτά που τους ενώνουν είναι πολύ περισσότερα και πολύ πιο επικίνδυνα από αυτά που τους χωρίζουν: Στο παρελθόν κρύβονται καλά θαμμένα μυστικά που αφορούν τους ίδιους και τις οικογένειές τους. Καταλυτικό ρόλο στη ζωή τους θα παίξει ο πατέρας του Άρη, πλούσιος και επιτυχημένος επιχειρηματίας, αποφασισμένος μόνο να κερδίζει. Με φόντο ένα πολύβουο κολέγιο και πλαίσιο τις ιστορίες των σπουδαστών και των καθηγητών, ξετυλίγεται το κουβάρι της ζωής των δύο παιδιών. Οι φιλίες, οι έρωτες αλλά και οι προδοσίες αποτελούν μεγάλο μέρος της καθημερινότητας των φοιτητών αλλά και των καθηγητών. Όμως τα μυστικά, οι ίντριγκες και τα σκοτεινά γεγονότα του παρελθόντος των δυο παιδιών σημαδεύουν το παρόν το δικό τους και των οικογενειών τους.