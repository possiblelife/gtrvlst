Ο Σάββας Κατσίκης (Σάκης Μπουλάς) είναι ένας ευκατάστατος εισοδηματίας ο οποίος κάνει σχέσεις με τις γυναίκες κυρίως για να περνάει καλά μιας και δεν του αρέσουν οι δεσμεύσεις. Παρόλα αυτά, έχει κάνει τρεις γάμους, χωρίς όμως να είναι πιστός σε καμία από τις τρεις γυναίκες του. Ο πρώτος του γάμος ήταν με την Καίτη Τόγκα (Κατιάνα Μπαλανίκα), η οποία ήταν φιλόλογος, ο δεύτερος με την Μπία Μπέκου (Ελένη Ράντου), γνωστή ηθοποιός της τηλεόρασης και ο τρίτος με τη Σούλα Καραγιαννίδου (Ράνια Σχίζα), επιχειρηματίας. Την περίοδο που εκδίδεται το τρίτο του διαζύγιο, ενώ οδηγεί, ο Σάββας ακούει στο ραδιόφωνο τους τυχερούς αριθμούς του Τζόκερ και συνειδητοποιεί ότι έχει κερδίζει 7,5 εκατομμύρια ευρώ. Από το σοκ και την έκπληξη χάνει τον έλεγχο του αυτοκινήτου και τρακάρει. Μεταφέρεται στο νοσοκομείο όπου οι γιατροί δεν έχουν κανένα στοιχείο για το ποιος είναι μιας και ο ίδιος έχει χάσει τη μνήμη του και δεν θυμάται απολύτως τίποτα. Εφόσον το κινητό του λειτουργεί, η νοσοκόμα που τον φροντίζει αποφασίζει να το σηκώνει για να ειδοποιήσει όποιον τον πάρει για την κατάστασή του. Οι τρεις πρώην σύζυγοί του ενημερώνονται και φτάνουν στο νοσοκομείο. Μην μπορώντας να βοηθήσουν στην επαναφορά της μνήμης του, αποφασίζουν να μην ασχοληθούν με την φροντίδα του, επειδή τους έχει καταστρέψει τη ζωή και δεν το αξίζει. Λίγο καιρό μετά όμως, ακούγοντας στην τηλεόραση τους τυχερούς αριθμούς του Τζόκερ σε συνδυασμό με κάποια σκόρπια λόγια που ο Σάββας έλεγε όταν ήταν αναίσθητος και ότι ο νικητής δεν έχει ακόμη εμφανιστεί για να εισπράξει το ποσό, καταλαβαίνουν ότι ο μεγάλος τυχερός του Τζόκερ δεν είναι άλλος από τον Σάββα. Αν και οι τρεις τους δεν τα πηγαίνουν καθόλου καλά μεταξύ τους, μετακομίζουν και οι τρεις μαζί στο σπίτι του Σάββα για προσπαθήσουν να τον βοηθήσουν να θυμηθεί πού είναι το δελτίο του Τζόκερ μιας και εκείνες δεν μπόρεσαν να το βρουν, με σκοπό να πάρουν τα χρήματα για τον εαυτό τους. Ενώ συγκατοικούν, ο Σάββας έχει γίνει ένας τελείως διαφορετικός άνθρωπος από εκείνον που εκείνες γνώριζαν κάνοντάς τες σιγά σιγά να αλλάξουν στάση απέναντί του αλλά και οι ίδιες να γίνουν τελικά πολύ καλές φίλες. Έξι μήνες μετά, η ζωή όλων αλλάζει τελείως και ο Σάββας ακόμη δεν μπορεί να θυμηθεί τίποτα για το δελτίο. Το θυμάται την τελευταία μέρα δικαιώματος εξαργύρωσης του ποσού, μια ημέρα επεισοδιακή για όλους.