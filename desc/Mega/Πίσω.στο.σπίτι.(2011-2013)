Η οικογένεια Ακίνδυνου, η αγαπημένη οικογένεια των τηλεθεατών, επιστρέφει «Πίσω στο Σπίτι» με νέες περιπέτειες και νέα επεισόδια! Την προηγούμενη σεζόν έχασαν το σπίτι τους και πρέπει να βρουν έναν τρόπο για να το πάρουν πίσω. Η Κατερίνα καταφέρνει να πιάσει δουλειά, ως οικονόμος, στο σπίτι που πλέον μένει ένας πρώην υπουργός. Ο Ηλίας, χωρίς να γνωρίζει τα σχέδια της γυναίκας του, προσλαμβάνεται κι αυτός ως οδηγός! Κι αυτό είναι μόνο η αρχή καθώς όλα τα υπόλοιπα μέλη της οικογένειας ενώνουν τις δυνάμεις τους για να γυρίσουν... πίσω στο σπίτι! Όταν η Άντζελα μαθαίνει ότι ο πατέρας της πούλησε το σπίτι νιώθει ένοχη και τους παραχωρεί το χαλβατζίδικο, το οποίο πλέον μετατρέπεται σε μπυραρία. Οι κωμικές καταστάσεις, όμως, δεν λείπουν και από την προσωπική ζωή τους: Μια γυναίκα από το παρελθόν αναστατώνει τη σχέση του Ηλία και της Κατερίνας. Ο Δημήτρης εξακολουθεί να πολιορκεί την Άντζελα, η οποία πλέον είναι παντρεμένη με λευκό γάμο με τον Κωστή. Η Άννα χειραφετείται και απολαμβάνει το ενδιαφέρον του Μανόλη, του βοηθού του πρώην υπουργού, από τη λεβεντομάννα Κρήτη! Ο Δημήτρης πιάνει δουλειά σε σχολή τσίρκου! Ο Κωστής διδάσκει μουσική σε ηλικιωμένους! Η Άντζελα βλέποντας τον Κωστή να ανεξαρτητοποιείται, αρχίζει να ζηλεύει. Οι μεταξύ τους σχέσεις δοκιμάζονται και αλλάζουν και οι ισορροπίες είναι εύθραυστες. Παρ' όλα αυτά, με όσα θα τους συμβούν, τα μέλη της οικογένειας Ακίνδυνου πρέπει να αποφασίσουν: θα συνεχίσουν τις επιπολαιότητες και τις απατεωνιές που τους οδήγησαν στο να χάσουν το σπίτι τους ή θα ωριμάσουν και θα δουλέψουν σοβαρά για να πάρουν πίσω αυτά που έχασαν, ακόμα και την αξιοπρέπειά τους;