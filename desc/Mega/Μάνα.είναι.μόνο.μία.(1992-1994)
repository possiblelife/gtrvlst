Η Μαίρη είναι μητέρα δύο παιδιών και χήρα εδώ και 15 χρόνια. Ο μακαρίτης ο άνδρας της άφησε ένα εργοστασιάκι επεξεργασίας δερμάτων, κάτι μετοχές κι ένα ακίνητο και όλα πάνε καλά. Η Μαίρη, ως γυναίκα είναι πληθωρική, αλλά ως μάνα, έχει τις εμμονές της. Ο Βασίλης, ο γιος της, 24 χρόνων, μετά τις σπουδές του στο Λονδίνο επιστρέφει στην Ελλάδα και μένει κοντά της. Η αδερφή του είναι στα 22, έχει τελειώσει τη σχολή Βακαλό και δουλεύει ως στυλίστρια. Στο σπίτι, τα πρωινά δουλεύει η Ντίνα, η οικιακή βοηθός, η φωνή του απλού πολίτη, που προσγειώνει τους πάντες στην καθημερινή πραγματικότητα. Και από δίπλα η Λίλη, κολλητή φίλη της μαμάς από το γυμνάσιο, ιδιόρρυθμος τύπος γυναίκας, η οποία υποφέρει τα πάνδεινα από τις παραξενιές και τις εμμονές της φίλης της.