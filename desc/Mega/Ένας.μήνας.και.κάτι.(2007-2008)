Πολλές φορές, η ζωή μας είναι σαν το ντόμινο. Εκεί που φαίνεται σταθερή και τακτοποιημένη, αρκεί μία απρόβλεπτη ή λάθος κίνηση για να αρχίσουν να γκρεμίζονται τα πάντα γύρω μας, το ένα μετά το άλλο. Στη ζωή της Άννας, αυτό το ντόμινο των αλλεπάλληλων ανατροπών θα κρατήσει "Ένα μήνα και κάτι". Σ' αυτό το σύντομο χρονικό διάστημα θα δει τον ανέφελο και ευτυχισμένο γάμο της να διαλύεται, τη σχέση της με την κολλητή της να δοκιμάζεται, τον κεραυνοβόλο έρωτα να την αιφνιδιάζει, τον πρώην άντρα της να της παίζει ένα καλοστημένο παιχνίδι, τη μητέρα της να κάνει την υπέρβαση και την 5χρονη κόρη της να της δίνει μαθήματα ωριμότητας. Αλλά το σπουδαιότερο, θα δει τη ζωή με άλλα μάτια. Και θα καταλάβει ότι ευτυχία δεν ήταν αυτό που ζούσε μέχρι τώρα, αλλά αυτό που μόλις τώρα αρχίζει...