Στην Αυστραλία γνωρίζονται η Στέλλα (Βίκυ Σταυροπούλου) και η Βίκυ (Κατερίνα Λέχου), Ελληνίδες της διασποράς. Η μία έχει μεγάλο πρόβλημα με την εμφάνισή της και προσπαθεί απεγνωσμένα να βρει άντρα. Η δεύτερη έχει όσα θα ήθελε μια γυναίκα, αλλά θα ήθελε πολύ ένας άντρας να την αγαπήσει γι' αυτό που είναι και όχι για την εξωτερική εμφάνιση και το σώμα της. Και οι δύο ερωτεύονται τον Νίκο (Αλέκος Συσσοβίτης), γόνο πλούσιας ελληνικής οικογένειας. Την καρδιά του όμως την κερδίζει η Βίκυ, ενώ η Στέλλα κρατάει τα συναισθήματά της κρυφά. Παράλληλα όμως η τελευταία φλερτάρει διαδικτυακά με τον Γρηγόρη (Βασίλη Χαραλαμπόπουλο), έναν νεαρό από την Αθήνα. Όλα όμως ανατρέπονται, όταν οι δύο φίλες ταξιδεύουν μαζί στην Ελλάδα, η μεν Βίκυ για να γνωρίσει τα μελλοντικά πεθερικά της και να κάνει τις ετοιμασίες για τον γάμο, η δε Στέλλα για να γνωρίσει από κοντά τον Γρηγόρη. Πάνω στο αεροπλάνο, η Βίκυ σκαρώνει ένα σχέδιο. Θα αλλάξει θέσεις με τη Στέλλα. Δηλαδή, θα αλλαξει κρυφά τις ταυτότητες και τις αποσκευές τους και η αληθινή Στέλλα θα εμφανιστεί στους γονείς του Νίκου ως η μελλοντική νύφη τους και εκείνη θα γνωρίσει τον Γρηγόρη ως Στέλλα. Όταν φτάνουν στην Ελλάδα, η Βίκυ θέτει το σχέδιό της σε εφαρμογή. Η Βίκυ συναντά τον Γρηγόρη ο οποίος θα την ερωτευτεί τρελά ως Στέλλα. Η Στέλλα πάλι παρά τη θέλησή της, αλλά χωρίς να μπορεί να κάνει αλλιώς, μένει με τα πεθερικά της Βίκυς που την φιλοξενούν στη βίλα τους. Εκεί όμως μερικά μέλη της οικογένειας θα δυσανασχετίσουν με το γούστο του Νίκου, αφού όσα άκουγαν για τη νύφη τους δεν έχουν προφανώς καμία σχέση με την πραγματικότητα. Παράλληλα όμως, εκεί, η Στέλλα αναπτύσσει σχέση μίσους και αγάπης με τον επαναστάτη μικρότερο αδελφό του Νίκου, τον Σωτήρη (Αλέξη Γεωργούλη).