Αθήνα 2010... Η οικονομική κρίση χτυπά αλύπητα - το ΔΝΤ επίσης! Η αγορά εργασίας..κλειστή λόγω πένθους. Η γενιά των 700 ευρώ..υποβιβάζεται στα 600 παρά κάτι. Στο ζοφερό αυτό τοπίο, μια παρέα έρχεται να μας θυμίσει ότι το χιούμορ, η τρέλα, η φιλία και ναι, ο έρωτας είναι τα καλύτερα (και τσάμπα κατά κανόνα) φάρμακα για την κρίση. Ο Αλέξης, ρομαντικός, συνεσταλμένος, με όνειρα για το μέλλον, κάνει μεγάλη καριέρα στη διαφημιστική Μπουχέσας Α.Ε. με μοναδικό πελάτη ένα σουβλατζίδικο... Ο Σταύρος με IQ 167 εκπονεί διδακτορικό στη σωματιδιακή φυσική, συγκατοικεί με τον Ουκρανό μετανάστη Μίρι και προσπαθεί να βρει λογική και συνέπεια σ' ένα ανορθολογικό σύμπαν... Ο Χαραλάμπης, πάλι, έχει πιο προσγειωμένες ανάγκες. Όσο οι γονείς του δεν του ζητάνε να πληρώσει ενοίκιο, όσο κρατάει η αναβολή λόγω σπουδών και όσο υπάρχουν γυναίκες έτοιμες για όλα, δεν υπάρχει λόγος ανησυχίας... Αντιθέτως, η Ιωάννα, η Κύπρια κολλητή τους ανησυχεί πολύ για το μέλλον. Σύμφωνα με τα σχέδιά της, τα 25 θα την έβρισκαν με σύζυγο και καριέρα στην ψυχολογία αλλά τα 25 όπου να 'ναι φεύγουνε... Τέλος, την παρέα συμπληρώνει η Κατερίνα, με σπουδές νομικής στην Οξφόρδη και στο Harvard. Έχοντας ζήσει χρόνια στο εξωτερικό, επιστρέφει στην πατρίδα για να «χτυπήσει κόκκινο» ψάχνοντας δουλειά στην Ελλάδα των 592 ευρώ.