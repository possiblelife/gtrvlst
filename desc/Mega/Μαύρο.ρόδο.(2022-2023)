Η 22χρονη Ελισάβετ επιθυμεί να αφιερώσει τη ζωή της στον Θεό. Ζει από δώδεκα χρονών σε ένα γυναικείο μοναστήρι στην επαρχία και είναι δόκιμη μοναχή. Πλησιάζει η πολυπόθητη ώρα που θα λάβει το καλογερικό σχήμα. Είναι όμως και η ώρα της πιο μεγάλης δοκιμασίας, η ώρα που το παρελθόν εισβάλλει σαν χείμαρρος και πάλι στη ζωή της και την παρασέρνει σε μονοπάτια σκοτεινά. Ένας μεγάλος σεισμός καθιστά το μοναστήρι προσωρινά ακατάλληλο προς χρήση και την αναγκάζει να επιστρέψει για λίγο στο πατρικό της. Εκεί θα γνωρίσει τον Πέτρο, φίλο της ετεροθαλούς αδελφής της και περιζήτητο εργένη. Το βλέμμα του θα την αιχμαλωτίσει κι όσο εκείνη θα αντιστέκεται στη γυναικεία της φύση που ξυπνάει, ένας απαγορευμένος έρωτας θα ανθίζει. Ένας έρωτας ικανός να γκρεμίσει όλες τις βεβαιότητές της. Είναι η ώρα που πρέπει να πάρει τη μεγάλη απόφαση τι πραγματικά επιθυμεί, σε ποιον κόσμο θέλει να ζήσει, ποια είναι.

