Νεανική κωμωδία καταστάσεων, παρεξηγήσεων και ατελείωτων συμπτώσεων. Πριν από 15 δισεκατομμύρια χρόνια μια μεγάλη έκρηξη δημιούργησε το σύμπαν. Από τότε μια αλυσίδα τυχαίων συνδυασμών και συμπτώσεων οδήγησε στη δημιουργία του ηλιακού μας συστήματος και της γης, του ατμοσφαιρικού αέρα και της θάλασσας, των αμινοξέων και των πρώτων μονοκύτταρων οργανισμών. Κάπως έτσι προέκυψαν τα φυτά και τα ζώα, το οικοσύστημα και ο άνθρωπος, η τρύπα του όζοντος και η υφαλοκρηπίδα, οι τουρκικές διεκδικήσεις στο Αιγαίο και ο ελληνικός στρατός και πιο συγκεκριμένα το 13ο Τάγμα πεζικού στη Λάρισα. Σε αυτό το κομβικό σημείο, ο Λάζαρος (172η ΕΣΣΟ) συναντά τον Νίκο (173η ΕΣΣΟ) και συνδέονται με μια βαθιά φιλία χωρίς να γνωρίζουν ότι η πρώην του Λάζαρου είναι η νυν του Νίκου και ονομάζεται Βάσω. Από εκεί και πέρα ξεκινά ένα ερωτικό γαϊτανάκι χωρίς τέλος... Ο Λάζαρος φλερτάρει τη Μαργαρίτα που είναι κόρη του διοικητή του, αλλά τη γουστάρει και ο ξάδερφός του, ο Βασίλης, που τον γουστάρει, χωρίς να είναι σίγουρος κιόλας, ο αδερφός της Μαργαρίτας, Τόνυ. Παράλληλα, η κολλητή της Βάσως, Τζένη, που τα είχε κάποτε με τον φαντάρο Αντώνη, τα φτιάχνει με τον Δημήτρη αλλά στην πορεία λοξοκοιτάζει και τον γιο του, Βασίλη που είναι ο ξάδερφος του Λάζαρου που λέγαμε πιο πάνω... Κι αν όλα αυτά ακούγονται μπερδεμένα και πολύπλοκα, είναι μόνο η αρχή. Γιατί στην εξέλιξη της ιστορίας μας η αλυσίδα των συμπτώσεων διαστέλλεται συνεχώς, όπως το σύμπαν...