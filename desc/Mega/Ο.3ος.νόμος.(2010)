Κάθε δράση, προκαλεί αντίδραση. Ο 3ος νόμος του Νεύτωνα δεν ερμηνεύει μόνο τη σχέση των σωμάτων και της «ορμής» στην κλασική μηχανική αλλά και τις ανθρώπινες σχέσεις και την «ορμή» που τις χαρακτηρίζει, γενικότερα. Τις σχέσεις με τους άλλους και με τον εαυτό μας. Τη σχέση του παρόντος με το παρελθόν. Τη σχέση του θύτη και του θύματος. Ο "3ος Νόμος" αποτελεί μια καινούρια ματιά στις αυτοτελείς αστυνομικές ιστορίες. Κάθε επεισόδιο θα βασίζεται σε μια πραγματική ιστορία από το αστυνομικό ρεπορτάζ. Οικογενειακά δράματα, ερωτικές σχέσεις πίστης και απιστίας, κατά συρροή δολοφόνοι, εγκλήματα τιμής, πάθους, εκδίκησης, τιμωρίας, ανάγκης: ιστορίες που κατά μεγάλο βαθμό έχουν συνταράξει την κοινή γνώμη. Οι ιστορίες αυτές θα αναπτύσσονται σε δύο επίπεδα: στο παρόν και το παρελθόν. Στη δράση και την αντίδραση. Η δράση στο παρελθόν και η αντίδραση στο τώρα. Η σειρά έχει στόχο να φωτίσει τα κίνητρα και τις επιλογές των πρωταγωνιστών κάθε ιστορίας. Να ανιχνεύσει τα σκοτεινά πεδία της ανθρώπινης συμπεριφοράς χωρίς να προδώσει την τραγικότητα τους.