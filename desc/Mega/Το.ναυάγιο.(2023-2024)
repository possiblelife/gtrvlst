Η θάλασσα έχει τη δύναμη να ενώνει, αλλά και τη σκληρότητα να χωρίζει ανθρώπους για πάντα. Μία χώρα όπως η Ελλάδα, με τη θάλασσα και τα ταξίδια με πλοίο να είναι γραμμένα στο DNA της από την αρχαιότητα ως σήμερα, έχει δυστυχώς βιώσει πολλές ναυτικές τραγωδίες, με πολυάριθμα θύματα. Άνθρωποι που ξεκινούσαν ανυποψίαστοι ένα ταξίδι το οποίο έμελλε να μην καταλήξει ποτέ σε λιμάνι. Η σχέση μας με τη θάλασσα είναι οργανική και κάθε ναυάγιο, όσα χρόνια κι αν περάσουν, θα έχει πάντα τη δύναμη να μας συγκλονίζει. Μία από αυτές τις υδάτινες τραγωδίες που στιγμάτισαν την ιστορία της σύγχρονης Ελλάδας, συνέβη στις 8 Δεκεμβρίου 1966 και είναι μέχρι σήμερα γνωστή ως «Το ναυάγιο στη Φαλκονέρα».