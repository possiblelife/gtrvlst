H Ιόλη είναι μια ρομαντική και ευαίσθητη γοργόνα που ζει στο υποβρύχιο σπίτι της κάπου στον Αμβρακικό κόλπο ανάμεσα σε καλαμάρια, λυθρίνια, κουτσομούρες, φώκιες και άλλα πλάσματα της θάλασσας. Μαζί της ζει η μικρή της αδερφή Καλλιρρόη, η οποία έχει ένα και μοναδικό πόθο: να ξεπαρθενευτεί. Σύμφωνα με το «νόμο του βυθού» κάτι τέτοιο δεν μπορεί να συμβεί, αν πρώτα δεν αποκατασταθεί η μεγάλη αδερφή. Η Ιόλη όμως παρά τα παρακάλια και τα προξενιά αρνείται να παντρευτεί τον φεουδάρχη του βυθού φαλαινοκαρχαρία Όρκα, και ο λόγος είναι ο ανέφικτος έρωτάς της για έναν..άνθρωπο. Τον φτωχό πλην τίμιο, ορφανό ψαρά Κωσταντή. Όμως επειδή στις ρομαντικές κομεντί τίποτα δεν είναι ανέφικτο, η Ιόλη καταφέρνει με ένα μαγικό ξόρκι να βγάλει πόδια κανονικά (αντί για ουρά) και να βγει στην ξηρά. Και συγκεκριμένα στο γραφικό παραθαλάσσιο χωριουδάκι που ζει ο Κωνσταντής. Μαζί της έρχεται και η Καλλιρρόη που ψιλιάστηκε ότι η στεριά είναι φίσκα στις προγαμιαίες σχέσεις... Θα κατακτήσει η Ιόλη την καρδιά του Κωσταντή; Ή θα καταφέρει ο Όρκας, που κινεί λυτούς και δεμένους, να την φέρει πίσω; Θα προλάβει να ξεπαρθενευτεί η Καλλιρρόη πριν ξαναφυτρώσει η ουρά της; Και τι ρόλο παίζουν σε όλα αυτά η μοχθηρή μητέρα του Όρκα Ορκαλία, η μυστηριώδης Μεγαλογοργόνα, ο έμπιστος δικηγόρος της και η λιμενάρχης του νησιού;