Ο Γιάννης έχει γυναίκα και παιδί, έχει όμως και πολλά κουσούρια. Το χειρότερο είναι ότι δεν μπορεί ν' αντισταθεί στις άλλες γυναίκες. Μια τέτοια παρασπονδία του, κάνει το ποτήρι να ξεχειλίσει. Απηυδισμένη η γυναίκα του, Ρίτα, παίρνει την δεκάχρονη κόρη τους Βασούλα και εγκαθίσταται στο σπίτι της αδελφής της, Λιλίκας. Ο Γιάννης φυσικά, θέλει την γυναίκα του και την κόρη του πίσω και κάνει το παν για να τις πείσει ότι από δω και στο εξής θα είναι τέλειος σύζυγος και πατέρας. Γιατί όμως συνεχώς αποτυγχάνει; Γιατί στον δρόμο του βάζει εμπόδια η Ευδαιμονία, γραμματέας και κατά 10% συνέταιρος στο "INTERNATIONAL TALENT AGENCY", το γραφείο που έχει κληρονομήσει ο Γιάννης από τον πατέρα του, με στόχο να γίνει εκείνη γενική διευθύντρια.