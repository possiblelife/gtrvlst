Η σειρά εξιστορεί την οικογενειακή συμβίωση μιας ρομαντικής «μεγαλοκοπέλας» με την κυνική «τεκνατζού» μαμά της. Η Ελίζα εργάζεται σε μεγάλη ασφαλιστική εταιρία. Έχει ως προϊστάμενό της τον Κυριάκο και οι κοντινοί συνάδελφοί της είναι η Λουκία και η Αννούλα. Ουσιαστικά αντιπαθεί τη δουλειά της αφού ο γνωστός «κρυφός» της πόθος είναι να ασχοληθεί με τον κινηματογράφο ανεξαρτήτως ειδικότητας. Οι χώροι που τη βλέπουμε να κινείται κυρίως είναι το γραφείο και το σπίτι, αν και δεν αποκλείονται και οι άλλοι αν χρειαστεί. Κεντρικός άξονας της σειράς είναι η ακραία κινηματογραφοφιλία της Ελίζας. Η σάτιρα βασίζεται στην κατά κανόνα αποτυχημένη προσπάθειά της να μεταφέρει στην καθημερινή της ζωή στοιχεία και καταστάσεις από κινηματογραφικές ταινίες και τις αντίστοιχες ηρωίδες τους. Παρακολουθούμε την Ελίζα σε μια μάλλον αδιάφορη ζωή, απέναντι στην οποία αντιπαρατάσσει τη φαντασία της που έχει τροφοδοτηθεί από ατέλειωτες ώρες σε αίθουσες κινηματογράφων ή μπροστά στο βίντεο. Ορμώμενη από το σινεμά, φτιάχνει τα δικά της σενάρια, μοιράζει ρόλους, αλλάζει συμπεριφορές όπως αυτή κάθε φορά θέλει.