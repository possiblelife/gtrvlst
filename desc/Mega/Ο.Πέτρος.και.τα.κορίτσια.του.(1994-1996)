Σ' ένα νεοκλασικό σπίτι, κάπου στην Αθήνα, ζει ο Πέτρος και τα κορίτσια του, οι τρεις αδερφές του, η Ματούλα, η Φανή και η Βαλένα. Ο Πέτρος εργάζεται ως κομπάρσος σε κινηματογραφικές ταινίες και τηλεοπτικά σίριαλ και ειδικεύεται στις μεταμφιέσεις. Έχει αναλάβει την ηθική υποχρέωση να συντηρεί τις τρεις αδερφές του, οι οποίες τον αγαπούν παράφορα μεν, του κάνουν τη ζωή δύσκολη, δε. Η μικρή του αδερφή, η Βαλένα, είναι μαθήτρια-αστέρι της Β' Λυκείου εδώ και τρία..χρόνια. Η μεσαία, η Φανή είναι καλλιτέχνις, γλύπτρια-ζωγράφος, με αρκετή δόση τρέλας. Η μεγαλύτερη, η Ματούλα, που ασχολείται με τα οικιακά, ενώ φαίνεται η πιο ώριμη, είναι τελικά, πιο "παιδί" από τις υπόλοιπες. Αυτός είναι ο κόσμος του Πέτρου. Μέσα από τις ιστορίες του ίδιου και των κοριτσιών και πάντα με χιούμορ, ξεδιπλώνεται η καθημερινότητα, οι συγκρούσεις τους, οι ευχάριστες και λιγότερο ευχάριστες στιγμές τους.