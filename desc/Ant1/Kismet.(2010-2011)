Η σειρά που αγαπήθηκε από εκατομμύρια τηλεθεατές στην Τουρκία, μας παρέσυρε σ έναν κόσμο γεμάτο ανθρώπινα πάθη. Το "Kismet" τεσσάρων ανθρώπων ξετυλίχθηκε στον ΑΝΤ1, σε μια προσεγμένη παραγωγή με γοητευτικούς χαρακτήρες, ειδυλλιακές εικόνες και συγκλονιστική πλοκή γεμάτη ανατροπές. Δυο άντρες έρχονται αντιμέτωποι για την αγάπη μιας γυναίκας. Δυο γυναίκες μοιράζονται τον ίδιο άντρα. Τέσσερις άνθρωποι ζουν με τη λαχτάρα να αγαπήσουν και να αγαπηθούν. Βιώνουν έντονα τον έρωτα, τη ζήλια, τη φιλοδοξία. Ο καθένας κυνηγά τα όνειρά του, όμως το "Kismet" έχει τα δικά του σχέδια. Στα σκαμπανεβάσματα της ζωής, οι σχέσεις τους διαρκώς αλλάζουν κι ανατρέπονται. Στο επίκεντρο της ιστορίας, ένας παράφορος έρωτας που έρχεται σε σύγκρουση με τη λογική και χάνει τη μάχη. Όμως δεν πεθαίνει, αλλά φουντώνει όλο και περισσότερο βάζοντας τους ήρωες σε ατέλειωτες δοκιμασίες. Ώσπου στο τέλος τα βάσανα της αγάπης και τα παιχνίδια του "Kismet" θα τους μεταμορφώσουν όλους.