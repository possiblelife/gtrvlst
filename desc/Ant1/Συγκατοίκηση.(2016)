Μια συγκατοίκηση διαφορετική από τις άλλες! Πέντε φίλοι, νέοι ηθοποιοί παλεύουν τα τελευταία δέκα χρόνια να πραγματοποιήσουν το κοινό παιδικό τους όνειρο! Αχώριστοι από τότε που ήταν συμφοιτητές στη δραματική σχολή έχουν αναπτύξει μια δική τους φιλοσοφία για τα πράγματα! Έχουνε δώσει «ιερό όρκο» ότι δεν πρόκειται να τους πάρει από κάτω η οποία αναποδιά μπορεί να συναντήσουν και ότι κάθε αποτυχία τους θα αντιμετωπίζεται σαν «γιορτή» μέχρι το σύμπαν να τους φέρει αυτό που επιθυμούν! Δέκα χρόνια μετά, έχοντας φάει δεκάδες πόρτες στα μούτρα και με το σύμπαν να τους έχει εντελώς χεσμένους αποφασίζουν να ενώσουν τις δυνάμεις τους για μια τελευταία απέλπιδα προσπάθεια! Αποφασίζουν να συγκατοικήσουν! Για την ακρίβεια αποφασίζουν να εγκατασταθούν όλοι στο σπίτι του Στράτου, του μοναδικού Αθηναίου από τους πέντε με δικό του σπίτι! Έτσι λοιπόν, ο Γιάννης από τα Τρίκαλα, ο Διονύσης από την Πάτρα, η Μαρίνα από την Ρόδο και η Εβίτα από τα Μέγαρα ξενοικιάζουν τα σπίτια τους και εμείς ετοιμαζόμαστε να παρακολουθήσουμε μια εντυπωσιακά «επικίνδυνη» συγκατοίκηση! Κι αυτό γιατί τα προβλήματα που θα προκύψουν απέχουν πολύ από τα συνηθισμένα και μέσα σε όλα θα δούμε και μια παρέλαση απρόσμενων «guest» επισκεπτών που θα ταράξουν ακόμα περισσότερο την καθημερινότητα τους. 
