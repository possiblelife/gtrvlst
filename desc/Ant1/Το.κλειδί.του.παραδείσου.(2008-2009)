Όταν ο Διονύσης μπήκε στο πανεπιστήμιο, βρήκε τον καλύτερο φίλο και μέντορα που είχε ποτέ: τον χαρισματικό καθηγητή Αλέκο Ανδρέου. Αυτός ο άνθρωπος έχει έναν τρόπο να τον επηρεάζει και να τον σπρώχνει πιο κοντά στα όνειρά του… Ένα από αυτά είναι και ο μεγάλος του έρωτας: η όμορφη συμφοιτήτριά του, Σοφία… Μέχρι εδώ όλα καλά, όμως προκύπτουν δύο παράγοντες που ανατρέπουν τα δεδομένα: ένα οικονομικό σκάνδαλο και ένα κωδικοποιημένο βιβλίο που κρύβει πολύτιμα μυστικά… Ο Αλέκος πρέπει να το αποκρυπτογραφήσει πάση θυσία και ζητά τη βοήθεια της Σοφίας. Όσο πιο κοντά πλησιάζουν στη λύση του γρίφου, τόσο πιο κοντά πλησιάζουν ο ένας στον άλλον… Την ίδια ώρα, μια παγίδα στήνεται σε βάρος του Αλέκου και της Σοφίας. Τι θα κάνει ο Διονύσης, όταν ανακαλύψει ότι ο μέντορας του τού "έκλεψε" τη γυναίκα που αγαπάει; Σίγουρα δεν θα κάτσει με σταυρωμένα τα χέρια, αφού έχει μάθει από τον καθηγητή του να μην υποχωρεί εύκολα… Όταν τελικά το βιβλίο αποκρυπτογραφηθεί, τίποτα δεν θα είναι πια το ίδιο. Γιατί πίσω από τον έρωτα, την ίντριγκα και το μυστήριο κρύβεται… "Το κλειδί του παραδείσου"!