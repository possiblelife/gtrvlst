Η Καίτη δουλεύει σε σουπερμάρκετ, αλλά ονειρεύεται να γίνει τραγουδίστρια. Το όνειρό της γίνεται πραγματικότητα όταν ένα βράδυ γνωρίζει τον Κοσμά, γνωστό και ως Εφτάψυχο, ο οποίος την ερωτεύεται, την προσλαμβάνει στο μαγαζί του ως τραγουδίστρια και επίσης τη βοηθάει να κάνει τον πρώτο της δίσκο. Ο Αντρέας είναι ένας παιδικός φίλος της Καίτης με την οποία συναντιέται τυχαία μετά από 17 χρόνια και ο παιδικός τους έρωτας φουντώνει, αλλά τα πράγματα για τους δυο τους δεν είναι εύκολα μιας και η Καίτη είναι μαζί με τον Εφτάψυχο. Εν τω μεταξύ, για να βοηθήσει έναν φίλο που χρωστάει, ο Αντρέας κλέβει ένα αυτοκίνητο, το οποίο δεν ξέρει ότι ανήκει στον Εφτάψυχο. Όταν μαθαίνει ποιανού είναι αλλά και με ποιον είναι η Καίτη, πιστεύοντας ότι η Καίτη είναι μαζί με τον Κοσμά παρά τη θέλησή της, αποφασίζει να τα ρισκάρει όλα και να πάει πίσω το αυτοκίνητο, λέγοντας ότι το έκλεψε χωρίς να ξέρει ποιανού είναι και ότι τώρα το φέρνει πίσω με τον όρο να μπει στη συμμορία. Ο Κοσμάς τον αποδέχεται και έτσι ο Αντρέας θα μπορεί να έχει από κοντά την Καίτη. Τα πράγματα μπλέκονται ακόμα πιο πολύ όταν ο Κοσμάς αρχίζει να αναθέτει διάφορες "δουλειές" στον Αντρέα, ο οποίος αδυνατεί να τις εκτελέσει, αλλά και όταν ο Κοσμάς κάνει πρόταση γάμου στην Καίτη με την ελπίδα ότι η γιαγιά Φωτεινή θα του δώσει την ευχή της παρόλο που η Καίτη δεν είναι Κρητικιά.