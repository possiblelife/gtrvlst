Ένας σπουδαίος αθλητής στην πιο κρίσιμη καμπή της ζωής του είναι ο κεντρικός ήρωας της σειράς του Μανούσου Μανουσάκη. Ο σκηνοθέτης ρίχνει φως στην αθέατη πλευρά του ποδοσφαίρου μέσα από την ιστορία του Πέτρου, ενός κορυφαίου τερματοφύλακα που βλέπει ξαφνικά την καριέρα και την οικογενειακή του ζωή να καταρρέουν. Η αποκάλυψη ενός μυστικού από το παρελθόν και ένας απρόοπτος τραυματισμός τορπιλίζουν τα σχέδια του Πέτρου λίγο πριν τη μεταγραφή του σε ομάδα του εξωτερικού. Παρά την απογοήτευση και τον πόνο του, σφίγγει τα δόντια και βρίσκει τη δύναμη να κάνει ένα νέο ξεκίνημα. Σε αυτή την κρίσιμη στιγμή, δύο γυναίκες θα διεκδικήσουν τον Πέτρο και θα σταθούν στο πλευρό του: η γυναίκα του, η Χρύσα, που θέλει να επανορθώσει για ένα νεανικό της σφάλμα και η Μαρίνα, μια νέα, δυναμική κοπέλα, που τον αγαπά με τον δικό της τρόπο και θέλει να τον αλλάξει... Ο αγώνας για τη ζωή και την αγάπη θα ενώσει τους τρεις ήρωες σε μια ιστορία, όπου οι άνθρωποι συγκρούονται με τον εαυτό τους, με τα συμφέροντα και τις εξαρτήσεις που τους καθορίζουν. Στο τέλος της διαδρομής, σοφότεροι και ωριμότεροι, θα κάνουν τις επιλογές τους και θα ξαναπιάσουν τη ζωή από την αρχή...