Μπορεί ένας κλέφτης, διαβάζοντας ερωτικά γράμματα που έπεσαν τυχαία στα χέρια του, να συγκλονιστεί από την ευαισθησία μιας ερωτευμένης γυναίκας; Μπορεί να βάλει σκοπό της ζωής του να τη γνωρίσει και να την κατακτήσει; Ναι, αν "κλέφτης" είναι ο Σταύρος! Ένας τριανταπεντάρης με μεγάλες προσδοκίες. Ένας άνδρας που νιώθει γεννημένος για τη "μεγάλη ζωή" και θεωρεί ότι οι στόχοι του συμπιέζονται στο πλαίσιο των αρχών και των δυνατοτήτων της μικροαστικής οικογένειάς του. Ο Σταύρος, κυνηγώντας την πλούσια και εύκολη ζωή, αποφασίζει να κάνει το μεγάλο άλμα. Περνάει "απέναντι" στο περιθώριο και τον υπόκοσμο και αποκτά ό,τι νομίζει ότι η ζωή του έχει στερήσει! Γίνεται κλέφτης! Η Ελένη είναι μια νεαρή διακοσμήτρια, που πίσω από τη σύγχρονη, δυναμική εικόνα της, κρύβει μια ρομαντική καρδιά. Στα φοιτητικά της χρόνια έζησε μια έντονη ερωτική σχέση με τον Βύρωνα, η οποία τέλειωσε άδοξα όταν εκείνος έκανε ένα γάμο από συμφέρον. Ο Σταύρος και η Ελένη δεν θα συναντιόντουσαν ποτέ, αν στη διάρρηξη που έκανε ο Σταύρος στο σπίτι του Βύρωνα, δεν έπαιρνε κατά λάθος μια κασετίνα με γράμματα που του είχε στείλει εκείνη στη διάρκεια της σχέσης τους. Τα διαβάζει και γοητεύεται τόσο, που θέλει να τη γνωρίσει. Η συνάντησή τους αποβαίνει μοιραία. Tην ερωτεύεται και ξεκινά μια απίστευτη προσπάθεια να την κατακτήσει...