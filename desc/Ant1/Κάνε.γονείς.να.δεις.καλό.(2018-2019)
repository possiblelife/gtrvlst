Η Αλέκα (Ελένη Καστάνη) και ο Κώστας Καραμαγκιώλης (Ιεροκλής Μιχαηλίδης) είναι παντρεμένοι 35 χρόνια και έχουν δύο παιδιά, τον Βασίλη (Κωνσταντίνος Μπιμπής) και τη Νίκη (Ευγενία Παναγοπούλου). Ετοιμάζονται να παντρέψουν το γιο τους, Βασίλη, αλλά εκείνος παρατάει τη νύφη στα σκαλιά της εκκλησίας. Με αφορμή την πράξη του γιου του, ο Κώστας αποφασίζει να κάνει και εκείνος τη δική του επανάσταση και τολμά να ζητήσει διαζύγιο από την Αλέκα! Οι δύο γονείς θα καταλήξουν μοιρασμένοι στα σπίτια των δυο παιδιών τους. Η Αλέκα θα πάει να μείνει με το γιο της, Βασίλη και ο Κώστας με την κόρη του, Νίκη. Έτσι, ο «ασυμβίβαστος» Βασίλης θα αναγκαστεί να στερηθεί την ελευθερία του από τη μόνη γυναίκα που δεν θα μπορέσει να χωρίσει ποτέ, την υπερπροστατευτική μητέρα του. Ενώ η πάντα κουρασμένη από τα δικά της οικογενειακά βάρη Νίκη, θα φορτωθεί και τον γκαφατζή και καλοπερασάκια πατέρα της. Ζώντας και πάλι κάτω από την ίδια στέγη με τους γονείς τους, μήπως θα πρέπει να πάρουν απόφαση ότι η ανεξαρτησία τους θα πάει περίπατο; Δύο συγκατοικήσεις για γερά νεύρα κλείνουν το μάτι σε κάθε ελληνικό παράδοξο, με ισχυρές δόσεις χιούμορ. Πολλές συγκρούσεις, έντονοι καβγάδες και ήρωες βγαλμένοι από τη δική μας ελληνική οικογένεια. 