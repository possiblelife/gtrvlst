Δύο εκ διαμέτρου αντίθετοι κόσμοι. Δύο εντελώς διαφορετικοί άνθρωποι. Εκείνη ήταν πάμπλουτη. Εκείνος είναι άνθρωπος του μόχθου. Πώς θα αντέξουν ο ένας τον άλλον; Μην ψαρώνεις. Όλα θα ανατραπούν και τα λεφτά θα πάψουν να έχουν αξία. Αυτή είναι πλούσια. Πολύ πλούσια. Ζει σε μια έπαυλη, με υπηρετικό προσωπικό, σοφέρ και τεράστιο κήπο. Αυτός πάλι όχι. Ζει μια κανονική ζωή, σε ένα κανονικό σπίτι χωρίς να του λείπει τίποτε. Αυτή πηγαίνει σε φιλανθρωπικά γκαλά, αυτός πουλάει ψάρια. Όταν αυτή θα χάσει τα πάντα και αναγκαστεί να μετακομίσει στην ίδια γειτονιά με εκείνον, οι δύο κόσμοι τους θα συγκρουστούν. Αυτή είναι η Σάντυ Αγραφιώτη (Μαρία Λεκάκη), μία γυναίκα που δεν έχει εργαστεί ποτέ στη ζωή της και ζει μέσα στα πλούτη και την πολυτέλεια. Μία ημέρα, όμως, χάνει τα πάντα και η παραμυθένια της ζωή αρχίζει να μοιάζει με εφιάλτη, αφού ο σύζυγός της την εγκαταλείπει και διαφεύγει στο εξωτερικό αφήνοντας πίσω του μόνο χρέη. Από τη μία στιγμή στην άλλη, η Σάντυ χάνει τα πάντα. Αναγκάζεται να εγκαταλείψει την παλιά της ζωή και μαζί με τις τρεις κόρες της και τη μητέρα της μετακομίζουν σε μία φτωχογειτονιά. Εκεί, η Σάντυ ανακαλύπτει έναν νέο κόσμο που θα της αποδείξει πως μπορεί να τα καταφέρει τα πάντα όταν γύρω της υπάρχει αγάπη. Αυτός είναι ο Μανώλης Αραποστάθης (Θοδωρής Αθερίδης), ένας άνδρας που ποτέ δεν φοβήθηκε τη ζωή και δεν έπαψε να εργάζεται σκληρά στην ψαραγορά και να υπερασπίζεται τα δικαιώματα των συναδέρφων του. Δεν είναι τυχαίο που στην ψαραγορά τον φωνάζουν «καρχαριομάχο». Από τότε που έχασε τη γυναίκα του δεν ξαναπαντρεύτηκε, αφού προτεραιότητά του είναι μόνο τα παιδιά του. Η ζωή όμως έχει άλλα σχέδια για εκείνον. Η συνάντηση της Σάντυ και του Μανώλη θα είναι επεισοδιακή. Μία λάθος όπισθεν θα αλλάξει τις ζωές τους αλλά και τις ζωές των παιδιών τους για πάντα.  Θα μπορέσουν, άραγε, αυτοί οι δύο κόσμοι να συνυπάρξουν; 