Ένας πρώην επίτροπος της ΕΟΚ που γνωρίζει καλά τα κατατόπια των κοινοτικών επιχορηγήσεων και ένας πρώην υπάλληλος του Υπουργείου Οικονομικών συνεργάζονται και αποφασίζουν την ίδρυση ενός Πολιτιστικού Κέντρου σ΄ένα νεοκλασικό της Πλάκας, με σκοπό να τα "οικονομίσουν". Η υπόθεση βαδίζει από το καλό στο καλύτερο αλλά έχει και τους κινδύνους της που ακούνε στο όνομα της Κοινοτικής επιτρόπου Τατιάνας Σβάρτσκοπ, η οποία τους καλύπτει γιατί είναι ερωτευμένη με τον Άρη. Τα γεγονότα περιπλέκονται από τις αντιδράσεις της γυναίκας του Άρη, που ζηλεύει την Τατιάνα. Μετά από πολλές καλλιτεχνικές αναζητήσεις και "κομπίνες" στις οποίες συμμετέχουν με διάφορους τρόπους ο Αλβανός υπηρέτης Στόγιαν και η γραμματέας τους Ελένη, αναγνωρίζεται διεθνώς η προσφορά του κέντρου στην ανάπτυξη της πολιτιστικής ζωής του τόπου. Σάτιρα της νεο-ελληνικής "ατσιδωσύνης", αρκετά ευρηματική στην αρχική ιδέα και τους χαρακτήρες, στα περισσότερα επεισόδια της οποίας επικρατούν, ωστόσο, φαρσικά στοιχεία.