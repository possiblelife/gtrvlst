Πριν από 20 χρόνια μια οικογένεια έζησε το χειρότερο εφιάλτη κάθε γονιού. Ο Μάνος, ο 4χρονος γιος του Ορέστη (Αντώνης Καρυστινός) και της Έλενας (Άννα-Μαρία Παπαχαραλάμπους), εξαφανίζεται κάτω από αδιευκρίνιστες συνθήκες, κατά τη διάρκεια μιας εκδρομής. Παρά τις απεγνωσμένες προσπάθειες της οικογένειας και της τοπικής κοινωνίας το αγοράκι αγνοείται. Στα βασανιστικά χρόνια που ακολουθούν η Έλενα είναι η μόνη η οποία ελπίζει ότι ο γιος της θα βρεθεί και είναι ζωντανός. Κανείς άλλος στην οικογένεια δεν ελπίζει μαζί της. Η ίδια κλείνεται στον εαυτό της και παραμελεί τον άνδρα και τα παιδιά της που μεγαλώνουν με μοναδικό στήριγμα τον πατέρα τους, Ορέστη, που προσπαθεί να κρατήσει την οικογένεια ενωμένη. Ξαφνικά, είκοσι χρόνια μετά, ένας νεαρός άντρας εμφανίζεται και ισχυρίζεται ότι είναι ο Μάνος, το παιδί που όλα αυτά τα χρόνια αναζητούσαν. Όλοι θα τον αμφισβητήσουν, όλοι εκτός από την μητέρα του, την Έλενα, η οποία είναι σίγουρη ότι οι προσευχές της εισακούστηκαν. Η επιστροφή του Μάνου διχάζει την οικογένεια και ανοίγει τον ασκό του Αιόλου. Αναπάντητα ερωτήματα, «σκοτεινά» μυστικά που βγαίνουν στο φως, ένας έρωτας εξορισμού καταδικασμένος και μια χιονοστιβάδα αποκαλύψεων απειλεί να τους πνίξει όλους. Είναι άραγε εκείνος; Τι πραγματικά συνέβη πριν από είκοσι χρόνια; Πού ήταν ο Μάνος; Ανατροπές που κόβουν την ανάσα και καταιγιστικές εξελίξεις. Η σειρά είναι διασκευή της επιτυχημένης σειράς “El regreso de Lucas”.