Η υπόθεση της σειράς λαμβάνει χώρα στο Μαρούσι και συγκεκριμένα στην οδό Σπύρου Λούη 67, όπου υπήρχε ένα νεοκλασικό σπίτι στο οποίο συγκατοικούν δύο τελείως αντίθετοι χαρακτήρες, ο Κωνσταντίνος Κατακουζηνός (Χάρης Ρώμας) και η Ελένη Βλαχάκη (Ελένη Ράντου). Η συγκατοίκηση αυτή προέκυψε μετά από νομικό πρόβλημα. Ο θείος του Κωνσταντίνου, στον οποίο ανήκε το σπίτι πριν πεθάνει, άφησε δύο διαθήκες πριν το θάνατό του, από τις οποίες η μία κληροδοτούσε το σπίτι στον Κωνσταντίνο και η άλλη στην Ελένη. Επειδή ήταν άγνωστο το ποια ήταν η πιο πρόσφατη (άρα και η έγκυρη, εφόσον θα αναιρούσε την προηγούμενη), το σπίτι δεν γινόταν να το έχει στην κατοχή του ούτε ο Κωνσταντίνος, ούτε η Ελένη. Στην αντιθετική σχέση τους θεμελιώνονται τα επεισόδια της σειράς. Στη σειρά υπήρχαν σπάνιες υπόνοιες ότι οι δύο πρωταγωνιστές θα μπορούσαν να έχουν ερωτική έλξη: σε ένα επεισόδιο παριστάνουν τους ερωτευμένους εξαιτίας μιας κληρονομιάς, ενώ σε ένα άλλο επεισόδιο πείθονται ότι είναι ζευγάρι μετά από ένα ατύχημα που τους προκαλεί αμνησία. Στο τελευταίο επεισόδιο γίνεται γνωστό ότι ο θείος επίτηδες έγραψε δύο διαθήκες, με προοπτική να συγκατοικήσουν οι δύο αγαπημένοι του άνθρωποι και να καταφέρουν να συνυπάρξουν. Η σειρά τελειώνει με το γάμο των δύο πρωταγωνιστών. Στις ζωές των δύο κεντρικών χαρακτήρων υπάρχουν παράλληλα και άλλοι τέσσερις άνθρωποι. Ο Μάνθος Φουστάνος (Βασίλης Κούκουρας), η Πέγκυ Καρρά (Μαρία Λεκάκη), η Ματίνα Μανταρινάκη (Καλλιρρόη Μυριαγκού) και ο Νικόλας Βαρθακούλιας (Στέργιος Νένες). Σε κάποια επεισόδια συμμετέχουν οι δικηγόροι των δύο πρωταγωνιστών, Νίκος Γρέβιας (Ηλίας Ζερβός) και Έλλη Ρούσου (Ελένη Φιλίππα), καθώς και τρεις μαθητές του Κωνσταντίνου, οι Ιωάννου, Μπουκουβάλα και Αναγνώστου (λογοπαίγνιο στο όνομα της συγγραφέως Ιωάννα Μπουκουβάλα-Αναγνώστου). Οι χώροι, όπου συνήθως εκτυλίσσονται τα γεγονότα, είναι το σπίτι του Κωνσταντίνου και της Ελένης, το σπίτι του Μάνθου και το μπαρ στο οποίο εργάζονται η Ελένη, η Πέγκυ και ο Νικόλας.