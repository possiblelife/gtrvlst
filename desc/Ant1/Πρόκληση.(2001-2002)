Αμαρτίες γονέων και εξεγέρσεις τέκνων. O σεισμός ενός ξαφνικού έρωτα αναστατώνει δύο οικογένειες-πρότυπα. Μια πολύ όμορφη γυναίκα, η Άννα, είναι παντρεμένη με τον Μάνο, έναν κορυφαίο γιατρό. Το ζευγάρι έχει μια κόρη, τη Χριστίνα. Ο Γιώργος, περιζήτητος δάσκαλος του θαλάσσιου σκι, είναι παντρεμένος με τη δυναμική Θεανώ και η κόρη τους, Στέλλα, είναι συμμαθήτρια και φίλη της Χριστίνας. Ένα επιπόλαιο ειδύλλιο του καλοκαιριού ανάμεσα στην Αννα και τον Γιώργο θα γίνει αφορμή να αποκαλυφθούν τα κενά και τα αδιέξοδα των δύο γάμων. Η κατάσταση γίνεται ακόμη πιο περίπλοκη καθώς εμπλέκονται η Χριστίνα και η Στέλλα, που αναγκάζονται να ωριμάσουν απότομα και να γίνουν, από παθητικοί θεατές, πρωταγωνίστριες. Οι δυο κοπέλες παρεμβαίνουν στα επικίνδυνα παιχνίδια των μεγάλων, επιβάλλοντας τους δικούς τους κανόνες, αλλάζοντας τα δεδομένα και προωθώντας τις δικές τους λύσεις. Η κατάσταση παίρνει ανεξέλεγκτες διαστάσεις όταν η Χριστίνα γίνεται ερωμένη του Γιώργου στην προσπάθεια να τον χωρίσει από τη μητέρα της…