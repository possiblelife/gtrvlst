Το "Starfish" πρόκειται για μια σειρά τούρκικης παραγωγής, που αγαπήθηκε από εκατομμύρια τηλεθεατές στη γειτονική χώρα και όχι τυχαία. Η προσεγμένη παραγωγή της, η γλαφυρή της αφήγηση, οι δυνατοί χαρακτήρες που πρωταγωνιστούν και η συγκλονιστική πλοκή της, προβάλλουν με ρεαλισμό τα προβλήματα που αντιμετωπίζουν οι νέοι και οι γονείς. Στο επίκεντρο της σειράς βρίσκεται η ζωή της Ντενίζ. Μιας νεαρής φοιτήτριας, η οποία είναι γεμάτη ελπίδες και όνειρα για το αύριο. Αποφασισμένη να πετύχει στη ζωή της, αφήνει πίσω τη μικρή πόλη της Ανατολίας από την οποία κατάγεται και εγκαθίσταται στην Αγκυρα, με σκοπό να σπουδάσει ιατρική. Εκεί, η νεαρή Ντενίζ φιλοξενείται σ ένα φιλικό σπίτι, που κρύβει για αυτήν ένα μεγάλο μυστικό. Ο πατέρας της οικογένειας και στενός φίλος της μητέρας της είναι ο βιολογικός της πατέρας, κάτι που η ίδια ακόμα δεν το γνωρίζει! Η νέα ζωή για τη Ντενίζ και για τους άλλους νέους γύρω της είναι γεμάτη προκλήσεις, αλλά και προβλήματα! Φιλίες και σχέσεις που δοκιμάζονται στον χρόνο, νεανικές απογοητεύσεις και ίντριγκες, μάχες για αναγνώριση, προκλήσεις που λυγίζουν κάθε νεαρό άτομο. Η Ντενίζ είναι το ανερχόμενο "αστέρι" που άφησε πίσω την απλή ζωή της επαρχίας, για να ζήσει στους γρήγορους ρυθμούς της μεγαλούπολης, αλλά και για να αποδείξει πως όταν πιστεύεις τα όνειρά σου, τίποτα δεν μπορεί να αποτρέψει την πραγματοποίησή τους!