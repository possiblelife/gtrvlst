Η αρχή της ιστορίας είναι η 4η Αυγούστου 1939, σε μια εκδήλωση ενός ιδιωτικού παρθεναγωγείου για την υψηλή κοινωνία για τον εορτασμό των τριών ετών του καθεστώτος της 4ης Αυγούστου. Σε μια επαρχιακή πόλη της Ελλάδας, ο φιλόλογος Μίμης Μεταξάς διευθύνει το πρότυπο οικοτροφείο θηλέων Δεληγιάννειο Παρθεναγωγείο, το οποίο ανήκει στην οικογένεια της συζύγου του Δεσπούλας. Ο Μίμης είναι παντρεμένος με την πιστή, αλλά δεσποτική και αντιπαθητική Δεσπούλα και διαμένει κοντά στο παρθεναγωγείο, σε μια έπαυλη που ανήκει στον θείο της και αδελφό της μητέρας της Φαίδωνα, έναν προοδευτικό κομμουνιστή και γραφικό ζωγράφο, αλλά και κάτοχο μεγάλης περιουσίας και ιδιοκτήτη του Παρθεναγωγείου. Ο Μίμης διαμένει στο σπίτι αυτό με την σύζυγο του, τον γιο τους Παύλο, την πεθερά του Αγάπη και τον θείο Φαίδωνα. Τον Σεπτέμβριο του 1939, ο θείος προσκαλεί την κόρη της άλλης αδελφής του Κλειώς, η οποία πέθανε όταν γεννούσε, να μείνει μαζί τους και να διδάξει στο Παρθεναγωγείο. Η Δεσπούλα και η θεία Αγάπη είναι αρνητικές σε αυτό το ενδεχόμενο, φοβούμενες μήπως η εξαδέλφη προσπαθήσει να διεκδικήσει την περιουσία του θείου Φαίδωνα. Τελικά, η εξαδέλφη Ζωή είναι μια γοητευτική και πανέμορφη νεαρή γυναίκα με προοδευτικές απόψεις, που θα σκανδαλίσει την μικρή κοινωνία του σχολείου, αλλά και της πόλης, οδηγώντας στην εξύφανση δεκάδων συνωμοσιών από την Δεσπούλα, την μητέρα της, τον επιστάτη του σχολείου και γνωστό χαφιέ Δημοσθένη Μάτσο, και πολλούς άλλους ήρωες της σειράς. Ταυτόχρονα, ο διευθυντής θα την ερωτευθεί με την πρώτη ματιά, κρατώντας τον έρωτα αυτό όμως κρυφό ως τον θάνατό του.