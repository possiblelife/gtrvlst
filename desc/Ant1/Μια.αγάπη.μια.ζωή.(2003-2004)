Ο Ανδρέας, ένας γοητευτικός σαραντάρης, μετά από ένα σοβαρό τροχαίο αμφισβητεί την τυπικά ευτυχισμένη και κοινωνικά πετυχημένη ζωή του. Ο εκδοτικός οίκος, τον οποίο δημιούργησε με πολύ πάθος με τον φίλο του Κώστα, η σχέση του με την όμορφη Γιάννα, το πολυτελές περιβάλλον της καθημερινότητάς του, του μοιάζουν πια χωρίς κανένα απολύτως νόημα. Η εμπειρία του ατυχήματος σηματοδοτεί την αντίστροφη μέτρηση στις αναζητήσεις του. Επισκέπτεται το νοσταλγικό Ναύπλιο όπου υπηρέτησε φαντάρος αναζητώντας παλιούς φίλους κι έναν νεανικό έρωτα, την Αλεξάνδρα, που έχει χάσει τα ίχνη του αλλά δεν ξέχασε ποτέ. Κάποια μέρα από το παράθυρο του ξενοδοχείου του παρακολουθεί μια ομάδα κοριτσιών να παίζουν μπάσκετ. Η Αλίκη, το πειραχτήρι της συντροφιάς, τον πειράζει. Αργότερα συναντιούνται και σταδιακά αναπτύσσεται από την μεριά  της μικρής μια έντονη ερωτική διάθεση. Ο Ανδρέας γοητεύεται, η μικρή του θυμίζει απίστευτα την Αλεξάνδρα και η σχέση τους αρχίζει, χωρίς να υποψιάζεται ο Ανδρέας πως η Αλεξάνδρα, η οποία εν τω μεταξύ παντρεύτηκε τον πλούσιο και ισχυρό άνδρα της περιοχής, είναι η μεγάλη αδελφή της Αλίκης. Όταν σοκαρισμένος το ανακαλύπτει βρίσκεται αντιμέτωπος μαζί της γιατί κι αυτή σοκαρισμένη νοιώθει το ανικανοποίητο πάθος της για τον Ανδρέα να φουντώνει, ενώ παράλληλα μπαίνει σε μια έντονα ανταγωνιστική σχέση με την έφηβη αδελφή της. Τα γεγονότα λειτουργούν καταιγιστικά και τα συναισθήματα πληγώνουν και πιέζουν τους ήρωες.