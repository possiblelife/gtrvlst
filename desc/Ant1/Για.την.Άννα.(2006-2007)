Ο έρωτας, οι ίντριγκες και τα παιχνίδια εξουσίας είναι τα κύρια στοιχεία της ιστορίας, όπως συμβαίνει συνήθως στις δουλειές του Μανούσου Μανουσάκη. Η ιστορία της σειράς διαδραματίζεται στην πανέμορφη πόλη των Χανίων. Κεντρικός της ήρωας ο δήμαρχος της πόλης, ο γιατρός Νίκος Σταυρακάκης (Θανάσης Ευθυμιάδης), που είναι χήρος με μια μοναχοκόρη, την Κατερίνα (Χριστίνα Μαντέση). Χάρη στο ήθος του, έχει κερδίσει την αγάπη και την προτίμηση των συμπολιτών του. Όμως έχει αποκτήσει και μεγάλους εχθρούς, που τον θεωρούν εμπόδιο στα συμφέροντά τους. Κύριος αντίπαλός του, ο Αρσένης (Νίκος Δαδινόπουλος), που εργάζεται κρυφά και μεθοδικά για να τον εξοντώσει, παίζοντας ένα βρώμικο πολιτικό παιχνίδι. Όταν μπαίνει στη ζωή του Νίκου η όμορφη Άννα (Άννα Δημητρίεβιτς), για πρώτη φορά μετά τον θάνατο της γυναίκας του αισθάνεται τρελά ερωτευμένος. Ποτέ δεν θα περνούσε από το μυαλό του ότι η Άννα δεν είναι μια ανυπεράσπιστη αλλοδαπή χορεύτρια, αλλά πληρώνεται αδρά από τους αντιπάλους του για να σπιλώσουν το όνομά του. Έτσι ξεκινά ένας μεγάλος έρωτας αλλά και ένας ανελέητος ψυχολογικός πόλεμος, που εξελίσσεται σε θρίλερ για την καριέρα και για την προσωπική ζωή του Νίκου, καθώς οι αντίπαλοί του θα τον χτυπήσουν και στο πιο αδύνατο σημείο του: τη μονάκριβη κόρη του...