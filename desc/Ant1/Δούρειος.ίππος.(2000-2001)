Ο "Δούρειος Ίππος" είναι ένα συγκρότημα ροκ, που προσπαθεί να επιβιώσει στη σύγχρονη ελληνική πραγματικότητα. Πέντε άνθρωποι, που χτίζουν τα όνειρά τους πάνω στη μουσική κι έχουν βαλθεί με κάθε μέσο να "εισβάλουν" στη δισκογραφία, για να αρθρώσουν το δικό τους λόγο. Και αυτό το καλοκαίρι λοιπόν, ξεκινούν με κέφι και ζωντάνια μια μεγάλη περιοδεία στην Ελλάδα. Στο ταξίδι αυτό όμως, η παρέα θα νιώσει για πρώτη φορά την απειλή της διάσπασης. Αιτία ο Παύλος, ο τραγουδιστής και ψυχή του γκρουπ, που λειτουργώντας έξω από κάθε κανόνα της... ροκ δεοντολογίας, γοητεύεται από τη Μαριάννα Βάρδου, δημοφιλή τραγουδίστρια σε λαϊκά κέντρα της επαρχίας. Ένας μεγάλος έρωτας γεννιέται, για να συντρίψει το φορτωμένο με ενοχές και προβλήματα παρελθόν και των δυο τους, αλλά και να τους φέρει σε αντίθεση με τους ολότελα διαφορετικούς κόσμους που τους περιβάλλουν. Παρά τις αντιδράσεις, σύντομα η μοίρα και των δυο τους θα ενωθεί υποχρεωτικά. Ο παραγωγός μίας μεγάλης δισκογραφικής εταιρίας, προτείνει στο "Δούρειο Ίππο" να ηχογραφήσει μερικά δοκιμαστικά, για τον πρώτο τους δίσκο! Αυτό που περίμεναν τόσα χρόνια, μοιάζει τώρα να γίνεται πραγματικότητα. Υπάρχει όμως ένας όρος, που θέτει η εταιρεία: να έχουν ως τραγουδίστρια τη Μαριάνα Βάρδου! Και τότε αρχίζει για όλους η μεγάλη περιπέτεια…