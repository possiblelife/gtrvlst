Κωμωδία καταστάσεων, αυτοτελών επεισοδίων. Ένα κωμικό και σατυρικό σχόλιο, το οποίο μέσα από την εύθυμη πλευρά της κωμωδίας, προβάλλει όσα συμβαίνουν στο περίφημο κομμωτήριο "Sex & The Hair". Εκεί όπου άντρες και γυναίκες κάθονται για ένα γρήγορο καλλωπισμό και μπροστά στο πιστολάκι των κομμωτών ανοίγουν την ψυχή τους. Έτσι, το κομμωτήριο μετατρέπεται σε "εξομολογητήριο" και γίνεται ο καθρέφτης της εποχής μας. Οι βασικοί πρωταγωνιστές βιώνουν καθημερινές αλλά και ακραίες καταστάσεις, οι οποίες κορυφώνονται με την παρουσία ενός ή δύο guest σε κάθε επεισόδιο. Παράλληλα, ξετυλίγονται με χιούμορ οι διαπροσωπικές σχέσεις των πρωταγωνιστών. Όσο για τη θεματολογία, είναι πιο επίκαιρη από ποτέ. Τι λένε οι γυναίκες μεταξύ τους; Τι θέλουν οι άντρες; Τι χρειάζονται οι γυναίκες και δεν το ξέρουν; Γιατί ο έρωτας έχει γίνει μια δύσκολη άσκηση με τόσους αγνώστους "Χ"; Υπάρχει χώρος για απιστία; Έχει μείνει τόπος για ζήλια; Έχουν οι ηλικιωμένοι δικαίωμα στο σεξ; Στον ύπνο μας βλέπουμε ακόμα όνειρα ή μόνο δράκους; Υπάρχει ζωή μετά την κατάρρευση του lifestyle; Τα ερωτηματικά δεν σταματούν πουθενά, όπως άλλωστε δεν σταματά και η ζωή.