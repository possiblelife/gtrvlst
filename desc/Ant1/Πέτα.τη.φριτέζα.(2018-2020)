O ελληνικής καταγωγής Κίμωνας Ορλώφ (Φάνης Μουρατίδης) είναι ένας διεθνούς φήμης σεφ, βραβευμένος με πολλά αστέρια Michelin. Αυστηρός, υπερόπτης και χωρίς φίλους έχει επιλέξει τη μοναχική ζωή. Ξαφνικά, θα ανακαλύψει ότι πραγματικός του πατέρας δεν είναι ο άνδρας που τον μεγάλωσε αλλά, ο ιδιοκτήτης της ταβέρνας, «Η Λαγουδέρα», η οποία βρίσκεται σε ένα γραφικό παραθαλάσσιο χωριό, το Φτασμένο. Ο Ανδρέας Μπασκιάς (Γιάννης Μπέζος) ο ξεροκέφαλος αλλά καλόψυχος ιδιοκτήτης της «Λαγουδέρας» αντιμετωπίζει σοβαρά οικονομικά προβλήματα και η ταβέρνα του κινδυνεύει να κλείσει. Τότε, εμφανίζεται ο Κίμωνας που θα του προτείνει να εξαγοράσει την ταβέρνα του αλλά δεν του αποκαλύπτει πως είναι γιος του. Οι δυο τους θα πρέπει να συνεργαστούν αν ο Ανδρέας θέλει να σώσει την επιχείρησή του. Οι συγκρούσεις τους θα είναι μεγάλες και κάθε επεισόδιο συναρπαστικά απολαυστικό! Άλλωστε ποιος είπε ότι είναι εύκολη η προσαρμογή από τα sous vide στις φριτέζες και τις γάστρες; Η σειρά «Πέτα τη Φριτέζα», βασισμένη στο τηλεοπτικό σίριαλ «El Chiringuito de Pepe», που έκανε θραύση στην Ισπανία, έρχεται στην Ελλάδα και τον ΑΝΤ1 με σπαρταριστούς διαλόγους και ένα δυναμικό καστ καταξιωμένων και νέων ηθοποιών. 