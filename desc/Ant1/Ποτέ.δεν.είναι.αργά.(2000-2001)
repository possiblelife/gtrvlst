Η ζωή παίζει τρελά παιχνίδια, ακόμη και σ αυτούς που έχουν ξεπεράσει τις συμβάσεις και ζουν απελευθερωμένοι! Αυτό παθαίνει ο Στέφανος, όταν το παρελθόν του αφυπνίζεται, το παρόν του χάνει την ισορροπία του και το μέλλον του πέφτει στη δίνη πολλαπλών ανατροπών. Έχουν περάσει είκοσι χρόνια από την εποχή που η Ελένη σπούδαζε στη Βοστώνη, όπου και γνώρισε τον μεγάλο έρωτα με τον Στέφανο. Έζησαν μαζί με πάθος, όμως μια ανεπιθύμητη εγκυμοσύνη τα γκρέμισε όλα, αφού ο Στέφανος πανικοβλήθηκε από το βάρος της ευθύνης και εξαφανίστηκε. Η Ελένη, παγιδευμένη στη νεανική της επαναστατικότητα και στο κλίμα της εποχής, κράτησε το παιδί. Παρασυρμένη από το δικαίωμα που θεωρούσε πως της έδινε η απόφασή της να μεγαλώσει μόνη της το παιδί, έκανε ένα μεγάλο λάθος: μεγάλωσε την κόρη της λέγοντάς της ότι ο πατέρας της έχει πεθάνει. Κάποια μέρα όμως, η επιτυχημένη επιχειρηματίας επιστρέφει στην Ελλάδα και άθελά της συναντιέται με τον Στέφανο. Οι πληγωμένοι έρωτες δεν ξεχνιούνται και τα παιδιά εκδικούνται τα ψέματα των γονιών τους. Τελικά θα τα καταφέρουν οι τρεις τους να ζήσουν μαζί;