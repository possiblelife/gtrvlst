Ο Μάρκος, ο Σταμάτης κι ο Δημήτρης είναι κολλητοί από το στρατό. Η φιλία τους σφυρηλατήθηκε στις ειδικές και δύσκολες συνθήκες της στρατιωτικής τους εκπαίδευσης και συνεχίστηκε αργότερα, όταν απολύθηκαν. Η εμπειρία τους αποδεικνύεται πολύ χρήσιμη στη ζωή τους, αφού λατρεύουν και οι τρεις τις γυναίκες, ερωτεύονται παράφορα και όταν συνέρχονται, αποδεσμεύονται αξιοποιώντας τις "πολεμικές" τους γνώσεις και την τακτική που λέγεται "στρίβειν δια του αρραβώνος"! Πολλές φορές φθάνουν στα πρόθυρα του γάμου και οπισθοχωρούν ατάκτως! Όσο για τις υποψήφιες νύφες, είναι φυσικό, μετά την εγκατάλειψη από τον μνηστήρα, να φλερτάρουν με την υστερία... Το αστείο όμως δεν μπορεί να επαναληφθεί πολλές φορές, όσο κι αν οι τρεις φίλοι είναι άσοι στην τεχνική τους.