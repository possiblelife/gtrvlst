O 50χρονος Μετίν είναι ένας Τούρκος κουρέας που ζει και εργάζεται μόνιμα στην Αθήνα και ζει με τα δυο του παιδιά, τον 17χρονο Τσεμ και την 15χρονη Γιαγκμούρ. Ο Μετίν ερωτεύεται την 45χρονη Μυρτώ, ολιστική–εναλλακτική ψυχαναλύτρια, που επίσης ζει και εργάζεται στην Αθήνα με τα δυο της παιδιά, την 16χρονη Λένα και τον 13χρονο Νίκο. Ο έρωτας είναι κεραυνοβόλος και το ζευγάρι αποφασίζει να ζήσουν όλοι μαζί σαν οικογένεια. Και οι δυο τους πιστεύουν ότι αυτά που κρατούν μακριά τους ανθρώπους, δηλαδή οι διαφορές στην καταγωγή, τη θρησκεία και την κουλτούρα, είναι αυτά ακριβώς που μπορεί και να τους ενώσουν σε μια δυνατή και εναλλακτική οικογένεια. Αυτό όμως που τους ξεφεύγει είναι ένας ουσιαστικός παράγοντας, που μπορεί να διαλύσει τα πάντα. Οι ορμόνες των εφήβων, που τρελαίνονται με το παραμικρό και βαράνε κόκκινο με τις αισθηματικές και σεξουαλικές τους ανησυχίες. Τα πράγματα μάλιστα γίνονται ακόμη πιο περίπλοκα όταν η Λένα και ο Τσεμ ερωτεύονται.