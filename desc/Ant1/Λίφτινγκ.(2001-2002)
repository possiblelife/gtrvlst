Ο Γεράσιμος Μαντούβαλος είναι ένας πολύ επιτυχημένος πλαστικός χειρουργός και συνέταιρος στην κλινική «Όψη». Μαζί του συνεργάζεται η επίσης πετυχημένη γιατρός και φίλη του από τα φοιτητικά χρόνια, Λυδία, η οποία ασχολείται μόνο με παθολογικές περιπτώσεις και με την έρευνα, ενώ συχνά αναλαμβάνει ασθενείς αφιλοκερδώς. Ο τρίτος συνέταιρος στην «Όψη» είναι ο παιδικός φίλος του Γεράσιμου, Θρασύβουλος, αναισθησιολόγος. Ο Γεράσιμος, είναι ανύπαντρος εκ πεποιθήσεως και λέει ότι «όσο είμαστε νιάτα πρέπει να το γλεντάμε». Συμπεριφέρεται σαν αιώνιος έφηβος και σχετίζεται μόνο με μικρούλες, παρά τις ασταμάτητες προσπάθειες του Θρασύβουλου να τον συνετίσει. Η Λυδία αντίστοιχα είναι και αυτή ανύπαντρη, με κάποιους ελάχιστους δεσμούς στο παρελθόν, πάντα αποτυχημένους, εξαιτίας του ιδιόρρυθμου χαρακτήρα της. Είναι, με δύο λόγια, μια τρελή επιστήμων. Έχει κολλητή φίλη την Ηρώ, χωρισμένη, με μεγάλο γιο και μεγάλο απωθημένο με τον πρώην άντρα της, η οποία προσπαθεί μόνιμα να ζευγαρώσει τη Λυδία με κάποιον. Ο Γεράσιμος, για να αποφεύγει τον γάμο με τη Λίλη, μια μικρούλα που γνώρισε σε ένα μπαρ, ισχυρίζεται πως είναι παντρεμένος και πως δεν μπορεί να χωρίσει, γιατί η γυναίκα του είναι ετοιμοθάνατη. Κάποια στιγμή αναγκάζεται να παρουσιάσει την "ετοιμοθάνατη" σύζυγό του και η Λυδία, για να βοηθήσει τον φίλο της, δέχεται να υποδυθεί αυτό το ρόλο. Το γεγονός αυτό, θα τη φέρει πιο κοντά στον Γεράσιμο και θα ανακαλύψουν κι οι δύο, ότι υπάρχει μια ανομολόγητη ερωτική έλξη μεταξύ τους. Στον δεύτερο κύκλο του "Λίφτινγκ", αυξάνονται οι περιπέτειες των ηρώων στο κυνήγι της αιώνιας νεότητας και του έρωτα. Ο Γεράσιμος Μαντούβαλος και η Λυδία Λεμπέση σέρνουν πρώτοι το χορό, αλλά τελικώς όχι του Ησαϊα. Γιατί ενώ φτάνουν μέχρι τα πρόθυρα του γάμου, ποτέ δεν περνούν τις πύλες της εκκλησίας. Αντίθετα, φεύγουν τρέχοντας.Επίσης στην σειρά εμφανίζεται ο Κωνσταντίνος Κατακουζηνός (από το Κωνσταντίνου και Ελένης) ως σωσίας του Γεράσιμου.