Η σειρά πραγματεύεται το σενάριο της μεταμόρφωσης ενός άνδρα σε γυναίκα, με μάγια, τα οποία έγιναν από μια απογοητευμένη φίλη του. Έτσι ο Λεωνίδας Λάλος (Γιάννης Αϊβάζης) ένας επιτυχημένος άνδρας, διευθυντής στο ανδρικό περιοδικό Μίστερ, το απόλυτο αρσενικό που είχε τη φήμη του καρδιοκατακτητή στις γυναίκες, μεταλλάχθηκε σε μια όμορφη γυναίκα ανταλλάσσοντας το σώμα του με το σώμα της Εύας Αμπατζόγλου, η οποία με τη σειρά της μεταμορφώθηκε σε άνδρα από τον επίσης απογοητευμένο φίλο της. Η σειρά επικεντρώνεται στον Λεωνίδα Λάλο που τώρα παίρνει το όνομα Λόλα Λάλου (Άντα Λιβιτσάνου) και εμφανίζεται δήθεν ως η ξαδέλφη του Λεωνίδα προσπαθώντας να κρατήσει την δουλειά και την παλιά ζωή του, αλλά από τη μία πλευρά, βρίσκεται συνεχώς στην αναζήτηση μιας λύσης για το πρόβλημα της μετάλλαξης, και από την άλλη, στην αναπάντεχη πτυχή μιας νέας ζωής, καθώς ως γυναίκα πλέον, ερωτεύεται τον συνάδελφό της Φώτη Στεργίου (Θανάσης Ευθυμιάδης). Στο τέλος η Λόλα, αν και έχει την ευκαιρία να ξαναγίνει άνδρας, μένει γυναίκα.