Η πιο αγαπημένη οικογένεια της ελληνικής τηλεόρασης μας αποκάλυψε τα μυστικά της οικογενειακής γαλήνης και του οικογενειακού… μπάχαλου μέσα από την επιτυχημένη σειρά του ΑΝΤ1 "Ακρως Οικογενειακόν". Ο Αλέξανδρος Θεοτοκάτος είναι ένας επιτυχημένος ποινικολόγος, που ζει με τη γυναίκα του, Μαργαρίτα, και τα τέσσερα παιδιά τους. Η Μαργαρίτα ήταν φοιτήτρια της Νομικής, όταν γνώρισε τον Αλέξανδρο. Διέκοψε τις σπουδές της για να τον παντρευτεί και να κάνει οικογένεια. Τώρα που τα παιδιά της μεγάλωσαν κάπως, αποφασίζει να πάρει το διπλωμά της και να δικηγορήσει, για να αποδείξει έτσι ότι δεν είναι μόνο μητέρα και νοικοκυρά. Αυτή η απόφαση θα διαταράξει τις οικογενειακές ισορροπίες και θα προκαλέσει πολλές κωμικές και συγκινητικές καταστάσεις. Ενώ η Μαργαρίτα ασκεί κανονικά τη δικηγορία, ο Αλέξανδρος είναι πλέον αντιδήμαρχος, με πολύ φορτωμένο πρόγραμμα. Ο μεγάλος γιος, ο Άρης, υπηρετεί στον ελληνικό στρατό, ενώ οι δύο έφηβοι, ο Ερμής και η Αφροδίτη, δημιουργούν ένα "παράρτημα" της οικογένειας Θεοτοκάτου: μια γκαρσονιέρα για τις προσωπικές τους στιγμές, που γίνεται νεανικό στέκι. Όσο για τη μικρή Λίλα, ξαφνικά αποφασίζει ότι έχει… καλλιτεχνικές ανησυχίες κι εκπλήσσει τους πάντες με τα δημιουργήματά της.