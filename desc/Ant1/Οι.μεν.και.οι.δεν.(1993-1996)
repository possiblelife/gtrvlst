Ο Διονύσης Δάγκας (Χάρης Ρώμας) ήταν ένας μεγαλοδικηγόρος που πάντα υπερασπιζόταν εγκληματίες. Είχε παντρευτεί την τεμπέλα και σπάταλη Βάνα (Άννα Κουρή), γόνο αριστοκρατικής οικογένειας της Αθήνας, και συζούν σε μια πολυκατοικία στο Κολωνάκι. Ο Τίμος και η Νανά Σταμάτη (Στέλιος Μάινας και Τζόυς Ευείδη), άνεργος τεμπέλης και καλλιτέχνιδα κατασκευής σκουλαρικιών και πινάκων, αντίστοιχα, μετακομίζουν στο διπλανό μικρό διαμέρισμα, που το κερδίζουν σε διαγωνισμό. Ο Τίμος και η Νανά έκαναν τα πάντα για να πάρουν χρήματα από τους διπλανούς και κυρίως από το Διονύση, που ήταν μεγάλος τσιγκούνης. Γενικότερα, επίσης, η σύγκρουση μεταξύ των δύο ζευγαριών έγινε αναπόφευκτη και διαρκής, καθώς ο συντηρητισμός και o σνομπισμός των μεγαλοαστών Δάγκα ερχόταν σε σφοδρή αντίθεση με τη νοοτροπία «ό,τι βρέξει ας κατεβάσει» των «προχωρημένων» γειτόνων τους.