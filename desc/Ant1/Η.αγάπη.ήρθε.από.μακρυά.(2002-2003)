Ο Αργύρης Βραχνός είναι από τους μεγαλύτερους γαιοκτήμονες της Θεσσαλίας και αρχηγός μιας δεμένης οικογένειας. Η Βασιλική είναι η γυναίκα του, ένα κορίτσι που σφύζει από ενέργεια. Το ζευγάρι προσπαθεί να κάνει παιδί, αλλά φαίνεται ότι υπάρχει κάποιο πρόβλημα και η εξωσωματική γονιμοποίηση που επιχειρούν αποτυγχάνει. Στο μεταξύ η Βασιλική ασφυκτιά, νιώθει ότι βρίσκεται στο περιθώριο της ζωής του Αργύρη. Προσπαθεί να τον παρακινήσει να κάνουν πράγματα μαζί, να μοιραστούν την καθημερινότητα. Όμως εκείνος, παρόλο που την αγαπά, έχει πολλές ευθύνες, φορτωμένο πρόγραμμα καθώς και κάποιες ερωτικές περιπέτειες. Και τότε η Βασιλική γνωρίζει τον Ιλία, έναν εργάτη στα κτήματα τους, που εκπέμπει μια διακριτική προστασία, μια βουβή κατανόηση. Ξέρει να την ακούει, όπως δεν την άκουσε κανένας μέχρι τώρα. Χωρίς να το καταλάβει, η Βασιλική τον ερωτεύεται. Όμως ο Ιλία είναι Αλβανός, που ήρθε στην Ελλάδα μαζί με την αρραβωνιαστικιά του και τον αδελφό της, παιδικό του φίλο. Έχει δώσει και το λόγο του ότι σύντομα θα γίνει ο γάμος. Όταν ο Αργύρης ζητάει από την Βασιλική να ξεκινήσουν μια νέα προσπάθεια για παιδί, εκείνη τρομάζει συνειδητοποιώντας το δίλημμα στο οποίο βρίσκεται. Όμως οι συγκυρίες φέρνουν κοντά τους δυο ερωτευμένους. Τα γρανάζια της μοίρας γυρίζουν ερήμην τους και πρέπει να πάρουν αποφάσεις που τους ξεπερνούν.