Ο Ζαχαρίας, θα μπορούσε να είναι ένας πολύ ευτυχισμένος άνθρωπος. Είναι παντρεμένος με τον μεγάλο του έρωτα, τη Λουκία, την οποία λατρεύει και μαζί έχουν μία αξιολάτρευτη κόρη, την 8χρονη Ζιζή. Ο Ζαχαρίας θα μπορούσε να ήταν ευτυχισμένος αν η Λουκία δεν ήταν φυλακή για τα χρέη του εστιατορίου που άνοιξαν, αφού και οι δύο ήταν πολύ επιτυχημένοι σεφ. Θα ήταν ευτυχισμένος αν δεν προσπαθούσε να κοροϊδέψει την πανέξυπνη Ζιζή, για το πού είναι η μητέρα της όλο αυτόν τον καιρό, κι αν έβρισκε τα χρήματα της πρώτης δόσης του διακανονισμού ώστε να αποφυλακιστεί η Λουκία. Για να γίνει ξανά ευτυχισμένη η οικογένειά του, κάνει ό,τι μα ό,τι μπορεί για τις δύο αγαπημένες του! Ό,τι δουλειά πέσει στα χέρια του. Τα πράγματα όμως είναι πολύ δύσκολα στην αγορά εργασίας και σαν να μην έφτανε αυτό, η ζωή του Ζαχαρία γίνεται ακόμα δυσκολότερη, όταν στο σπίτι του εγκαθίσταται με το "έτσι θέλω" η Πέννυ. Μια καπάτσα, άνεργη και άστεγη κοπέλα. Με το πρόσχημα ότι προσέχει τη Ζιζή, επεμβαίνει και ανακατεύει τη ζωή του, φτάνοντάς τον στα όριά του. Ο Ζαχαρίας θα κάνει ό,τι περνάει απ το χέρι του για να φέρει τη ζωή του στην κατάσταση που ήταν η οικογένεια πριν την οικονομική της κρίση. Είναι όμως ποτέ δυνατό να ξαναγυρίσει κανείς μετά από τόσα καψόνια πίσω στα παλιά;