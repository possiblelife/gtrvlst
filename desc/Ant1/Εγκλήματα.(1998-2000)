Η υπόθεση της σειράς εκτυλίσσεται γύρω από δύο οικογένειες και επικεντρώνεται στην παράνομη σχέση του Αλέκου Παπαδήμα και της Φλώρας Μητροπούλου, αλλά και τις προσπάθειες της Σωσώς να σκοτώσει τον σύζυγό της, Αλέκο. Ένα μέρος του χιούμορ της σειράς, είναι ότι στην πορεία του πρώτου κύκλου, οι δύο οικογένειες συνδέονται όλο και περισσότερο μέσα από παράξενες συμπτώσεις: οι χαρακτήρες αποκτούν κοινούς γνωστούς ή αρχίζουν να συναντώνται χωρίς να γνωρίζει ο ένας το ποιόν του άλλου. Για παράδειγμα ο Αχιλλέας Μητρόπουλος γίνεται φίλος με τον Αλέκο, χωρίς να ξέρουν ότι αποτελούν το σύζυγο και τον εραστή της Φλώρας. Η κορύφωση γίνεται στο τέλος του κύκλου που διαδραματίζεται στη Σύρο όπου και κάποιοι χαρακτήρες βρίσκονται μαζί για πρώτη φορά. Η σειρά είχε ένα δικό της στυλ με κάθε επεισόδιο να περιλάμβανε ένα είδος κλιπ που αποτελούσε ανάμνηση, φαντασίωση ή όνειρο κάποιου χαρακτήρα. Υπήρχαν αναφορές από τη δεκαετία του 60 ή του 70. Η μουσική της σειράς ήταν σχεδόν αποκλειστικά από εκείνη την εποχή και του Νέου Κύματος.