Ένα πτώμα τοποθετημένο με συμβολικό τρόπο πάνω στη συνοριακή γραμμή της γέφυρας που ενώνει την Ελλάδα με την Τουρκία, αναγκάζει την Ελληνίδα αστυνομικό Σοφία Μπακάλη και τον Τούρκο Κενάν Καραμάν να αναλάβουν την υπόθεση της ασυνήθιστης δολοφονίας. Πολύ γρήγορα, οι δύο αστυνομικοί συνειδητοποιούν ότι τα πράγματα δεν είναι τόσο απλά. Ανυποψίαστοι για τις πολιτικές δυνάμεις που εμπλέκονται και προσπαθώντας να εξιχνιάσουν την υπόθεση, η Σοφία και ο Κενάν θα βρεθούν σε θανάσιμο κίνδυνο, καθώς οι υπαίτιοι κάνουν τα πάντα προκειμένου να συγκαλύψουν ένα εκρηκτικό μυστικό. Όμως, το τίμημα της αλήθειας είναι πολύ μεγαλύτερο από αυτό που φαντάζονται, με την αποκάλυψή της να απειλεί να οδηγήσει ακόμα και σε ελληνοτουρκική σύρραξη. Στο τέλος, η Σοφία και ο Κενάν θα κληθούν να αποφασίσουν τι έχει μεγαλύτερη σημασία, το καθήκον ή η ζωή τους.