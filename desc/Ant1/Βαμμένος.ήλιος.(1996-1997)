Η Όλγα και ο Στέφος, δυο φαινομενικά αταίριαστοι άνθρωποι, μια που εκείνη είναι συγγραφέας και εκείνος οδηγός ταξί αλλά και παλιός, όσο και άτυχος στη ζωή του ηθοποιός, είναι λεηλατημένοι από τις οικογένειές τους. Εγκαταλελειμμένοι από τους δικούς τους κάποια Χριστούγεννα, πνιγμένοι από την αίσθηση μιας βασανιστικής μοναξιάς , συναντιόνται. Πελάτισσα στο ταξί του εκείνη, του ζητάει να ξεκινήσει χωρίς προορισμό. Φτάνουν στη θάλασσα. Βλέπουν ένα ταβερνάκι, του ζητάει να τη συντροφέψει και να πιούνε μαζί κάτι. Έτσι αρχίζει η ιστορία τους. Ακουμπάει ο ένας στον άλλο. Νιώθουν πάλι ζωντανοί, νιώθουν γεμάτοι, νέοι. Οι λεηλατούντες όμως καραδοκούν. Θα μάθουν, θα στηλιτεύσουν και θα απαιτήσουν πάλι τα κεκτημένα τους. Μάταιο. Η Όλγα και ο Στέφος, έχουν προλάβει τον ήλιο της ζωής τους και δεν θα τον αφήσουν πια. Είναι στη δύση του, αλλά είναι δικός τους.