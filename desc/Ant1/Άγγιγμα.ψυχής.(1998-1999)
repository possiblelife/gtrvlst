Τα Ιωάννινα επιλέγονται σαν έδρα του υπό δημιουργία Διορθόδοξου Κέντρου. Πρόεδρος αναλαμβάνει ο πατήρ Ιωάννης, ένας Αρχιμανδρίτης που, παρά το νεαρόν της ηλικίας του, χάρη στη μόρφωση και την προσωπικότητά του έχει αναγνωρισθεί σαν σημαντική μορφή της Εκκλησίας. Παράλληλα ο Ιωάννης, διακεκριμένος θεολόγος, διδάσκει στο εκεί Πανεπιστήμιο. Σε ένα από τα Ζαγοροχώρια, λίγα χιλιόμετρα έξω από τα Ιωάννινα ζει η Δέσποινα. Ένα σύγχρονο πολύ ζωντανό κορίτσι. Έχει έφεση στη ζωγραφική και ονειρεύεται να σπουδάσει στη Σχολή Καλών Τεχνών. Ασχολείται με την αγιογραφία, σαν μαθήτρια του ΕΟΜΕΧ Ιωαννίνων. Ένα οικολογικό πρόβλημα στην περιοχή, που είναι το χωριό της Δέσποινας, θα φέρει κοντά τη μοντέρνα αυτή κοπέλα με τον πατέρα Ιωάννη. Η προσωπικότητα του χαρισματικού ιερέα θα γοητεύσει τη Δέσποινα και ταυτόχρονα η ζωντάνια της και ο νεανικός αυθορμητισμός της θα ξυπνήσουν σ εκείνον βαθιά κρυμμένα συναισθήματα. Ένας μεγάλος αλλά εντελώς αδιέξοδος έρωτας θα γεννηθεί. Ένα δράμα, ουσιαστικά, που οι συνέπειές του θα είναι καταλυτικές για τη ζωή και των δυο.