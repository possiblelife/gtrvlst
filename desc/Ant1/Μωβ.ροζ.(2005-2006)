Μια συγκινητική, ανθρώπινη ιστορία, που διεισδύει βαθιά στις ψυχές των ηρώων της. Μιλάει για τους άρρηκτους δεσμούς της οικογένειας, την αγάπη, την ελπίδα, τον έρωτα, τη φιλία. Για τη δύναμη της ανθρώπινης ψυχής, που μπορεί και φωτίζει ακόμα και τις πιο "σκοτεινές" στιγμές της ζωής. Η Έλλη (Μαρίνα Ψάλτη), είναι ο "ήλιος" που ζεσταίνει και γαληνεύει τις ψυχές των δικών της. Ο Βασίλης (Μηνάς Χατζησάββας), ο άντρας της, παλεύει με τους φόβους και τις αδυναμίες του. Η Μαρία (Δανάη Σκιάδη), η κόρη, παλινδρομεί μες την εφηβεία της. Ο Φάνης (Κωνσταντίνος Παπαχρόνης), ο γιος, αναζητεί την υπόστασή του μέσα από τις νότες. Ο Σταύρος (Χριστόδουλος Στυλιανού), αδελφός του Βασίλη, προσπαθεί μάταια, να γητεύσει το ονειροπόλο μυαλό της γυναίκας του, Άντζελας (Τάνια Τρύπη). Η Δάφνη (Καρυοφυλλιά Καραμπέτη), αγωνίζεται ν απαλλαγεί από τους εφιάλτες της και ο Παύλος (Γιάννης Φέρτης), ο άντρας της, προσπαθεί κι αυτός, να διώξει τις ενοχές του. Ο Ρομάν (Νίκος Γιαλελής), απολαμβάνει μια… δική του ευτυχία, σε μια αλλιώτικη πορεία ζωής. Η Ανθή (Αλεξάνδρα Λαδικού) και η Καίτη (Σοφία Σεϊρλή), μανάδες και οι δυο, διεκδικούν δίκαια, την αποδοχή και το "χάδι" των παιδιών τους. Ο Γρηγόρης, η Όλγα, ο Αντώνης και η Βέρα "ψαχουλεύουν" την ζωή, άλλοτε στοχεύοντας σωστά και άλλοτε λάθος.