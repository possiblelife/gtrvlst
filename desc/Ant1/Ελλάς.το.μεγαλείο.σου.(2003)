Τρεις ελληνικές οικογένειες από διαφορετικούς τόπους καταγωγής, που έχουν συγγενικούς δεσμούς, ζουν σ ένα τριώροφο κτίριο στο χωνευτήρι της Αθήνας και πασχίζουν να διατηρήσουν τις ιδιαιτερότητες του τόπου τους. Λαϊκοί άνθρωποι, ο καθένας με τα όνειρα και τις φιλοδοξίες του, μοιράζονται τους έρωτες, τις φαγωμάρες, τα απωθημένα, τα κουτσομπολιά και τις αγωνίες για τα παιδιά τους. Άλλοτε βγαίνουν στην επιφάνεια ο ανταγωνισμός και η ζήλια κι άλλοτε υπερισχύουν η αγάπη και η αλληλεγγύη. Συχνά επίσης η κρυφή κυριαρχία των γυναικών οδηγεί σε συγκρούσεις ακατανόητες για τους άντρες. Όλα αυτά και πολλά ακόμα, που βιώνουν καθημερινά οι λαϊκές οικογένειες της σύγχρονης Ελλάδας και που καμιά φορά κάνουν τη ζωή να μοιάζει με κόλαση. Όμως, όπως συμβαίνει στις οικογένειες, όλα αυτά που χωρίζουν τους ήρωες της σειράς, είναι συνήθως και αυτά που τους ενώνουν...