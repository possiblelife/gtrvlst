Τέσσερις σύγχρονες γυναίκες. Τέσσερις αχώριστες φίλες. Τέσσερις ξεχωριστοί άντρες. Τέσσερις «δύσκολες» σχέσεις. Ένα στοίχημα πρόκληση για την αγάπη, τη φιλία, τις σχέσεις και την απιστία που όμως θα αποδειχτεί επικίνδυνο και παράτολμο. Τέσσερις φίλες που με τα χρόνια χάθηκαν, η Ανδρονίκη (Πηνελόπη Αναστασοπούλου), η Bούλα (Θωμαΐς Ανδρούτσου), η Βερόνικα (Νίκη Γρανά) και η Λυδία (Κατερίνα Μισιχρόνη), θα συναντηθούν μετά από χρόνια, με αφορμή τον επικείμενο γάμο της Λυδίας. Καθεμία, για δικούς της λόγους, θέλει να τεστάρει τη σχέση της. Βάζουν λοιπόν ένα παράτολμο και επικίνδυνο στοίχημα. Τέσσερις γυναίκες που «ψάχνονται», που δε συμβιβάζονται και που θέλουν να ζήσουν τον απόλυτο έρωτα, θα τα παίξουν όλα για όλα, προκειμένου να τεστάρουν τους άντρες τους. Ένα στοίχημα, πρόκληση για την αγάπη και την πίστη, στο οποίο θα πάρουν μέρος ερήμην τους και οι άντρες τους, ο άντρας της Ανδρονίκης, Λουδοβίκος (Κωνσταντίνος Λάγκος), ο σύζυγος της Βούλας, Νικήτας (Τόνυ Δημητρίου), ο σύντροφος της Βερόνικας, Αιμίλιος (Ορέστης Τζιόβας) και ο μελλοντικός σύζυγος της Λυδίας,  Μάξιμος (Πέτρος Λαγούτης). Οι φιλενάδες ξεκινούν ένα παράτολμο και επικίνδυνο παιχνίδι, γι’ αυτό δίνουν έναν όρκο. Θα ορκιστούν να λένε πάντα την αλήθεια μεταξύ τους, καθ’ όλη τη διάρκεια του στοιχήματος. Θα τα καταφέρουν όμως; «Διαιτητής» και παρατηρητής σε αυτό το παράτολμο παιχνίδι, θα είναι η αντισυμβατική Παρθενία (Κάτια Δανδουλάκη), ψυχολόγος των τεσσάρων γυναικών, η οποία όμως αντί να βάζει κανόνες, μάλλον μπερδεύει χειρότερα τα πράγματα. Μυστικά και ψέματα, μπερδεμένα συναισθήματα, ανάγκη για αγάπη αλλά και επιβεβαίωση. Το στοίχημα θα φέρει τα πάνω κάτω στις ζωές όλων. Θα απατήσουν, θα απατηθούν, θα πληγώσουν και θα πληγωθούν, σ’ ένα μπλεγμένο ερωτικό γαϊτανάκι που θα κάνει τους ήρωές μας να αναθεωρήσουν όσα πίστευαν για τις σχέσεις και το αιώνιο ζήτημα της μοιχείας. Τελικά μήπως η απιστία είναι και αυτή μια ιστορία αγάπης;