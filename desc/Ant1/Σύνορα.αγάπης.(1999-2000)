Ο έρωτας, το πάθος, η δράση, το μυστήριο και η ένταση, είναι στοιχεία που καθηλώνουν τους τηλεθεατές στην κοινωνική- δραματική σειρά, που σκηνοθετεί ο Μανούσος Μανουσάκης. Ο Νικηφόρος είναι στρατιωτικός των ειδικών δυνάμεων και έχει σχέση με την Αθηνά, μια θαρραλέα δημοσιογράφο, η οποία δεν διστάζει να διακινδυνεύει υπηρετώντας την αλήθεια. Σε ένα αυτοκινητιστικό δυστύχημα σκοτώνεται ο συνάδελφός της, Διονύσης, και η Αθηνά αποφασίζει δίχως δισταγμούς να διαλευκάνει τον θάνατό του. Πίσω από την υπόθεση κρύβεται η παράνομη εισαγωγή ραδιενεργού υλικού στις πλαγιές των Σφακίων. Η Αθηνά αρχίζει να "μπαίνει" όλο και πιο βαθιά στην υπόθεση, γεγονός που θα οδηγήσει στην απαγωγή της. Ο Νικηφόρος θα κινήσει γη και ουρανό για να τη βρει, μόνο που οι "εισαγωγείς" θα του στείλουν ως δόλωμα την Όλγα, μια νεαρή και όμορφη επιστήμονα από τη Ρωσία, η οποία θα οδηγήσει τον Νικηφόρο στη μεγάλη σύγκρουση ανάμεσα στο καθήκον και τον έρωτα. Τι θα υπερισχύσει τελικά;