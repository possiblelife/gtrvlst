Ο Θάνος είναι ένας καθηγητής, για την ακρίβεια χημικός και η Μαρίζα ένα κακομαθημένο πλουσιοκόριτσο. Γνωρίζονται σε μία παραλία το καλοκαίρι, όπου το κορίτσι, λόγω μίας παρεξήγησης, κατηγορεί το νεαρό καθηγητή για κλοπή με αποτέλεσμα τη σύγκρουσή τους. Η δεύτερη συνάντησή τους πραγματοποιείται το Σεπτέμβριο, στη σχολική τάξη του κολεγίου που φοιτά η Μαρίζα. Αυτή είναι μαθήτρια της τρίτης λυκείου και αυτός ο καθηγητής της. Ο Θάνος εντυπωσιάζει τις μαθήτριες και αποφασίζει να τιμωρήσει τη Μαρίζα για τη συμπεριφορά της. Οι μεταξύ τους συγκρούσεις μεταφέρονται στο κολέγιο και χωρίς οι ίδιοι να το γνωρίζουν, στο παιχνίδι εντάσσονται συγγενείς, φίλοι και καθηγητές. Δεν αργεί όμως να εμφανιστεί και ο έρωτας. Στο δεύτερο κύκλο, η Μαρίζα είναι μόνη, χωρίς το Θάνο και χωρίς απολυτήριο. Ο νεαρός καθηγητής πλέον βρίσκεται σε άλλη αγκαλιά. Τα εμπόδια είναι πολλά: η κοινωνία, το σχολείο, η παράνομη σχέση "μαθήτριας-δασκάλου" και η πρώην σύντροφος του Θάνου, η οποία για λόγους εκδίκησης πολιορκεί τον πατέρα της μαθήτριας. Στο τέλος, ξεπερνούν όλα τα εμπόδια και καταλήγουν μαζί.