Η Λίζα είναι ένα εργαζόμενο κορίτσι. Κατάγεται από τον Βόλο και ζει μόνη της σ' ένα διαμέρισμα στην Αθήνα. Η επιχείρηση στην οποία εργαζόταν ως γραμματέας, πρόσφατα έκλεισε και η Λίζα βρίσκεται σε αναζήτηση δουλειάς. Της συμπαραστέκονται οι δυο αγαπημένες φίλες της και ο Σταμάτης, που μένει στο απέναντι διαμέρισμα. Ο Σταμάτης είναι τόσο πολύ ερωτευμένος μαζί της, ώστε καθημερινά της γίνεται στενός κορσές και κάνει απίστευτες τρέλες για χάρη της. Εκείνη νιώθει πολύ ευχάριστα μαζί του, τον αντιμετωπίζει όμως σαν έναν πολύ καλό φίλο. Μετά από έξι μήνες ανεργίας, η Λίζα καταφέρνει να περάσει με επιτυχία ένα interview και γίνεται ιδιαιτέρα γραμματέας του γοητευτικού διευθυντή μιας μεγάλης εταιρίας φαρμακευτικών προϊόντων. Κι ενώ τα πράγματα δείχνουν να τακτοποιούνται στη ζωή της, στην πραγματικότητα τώρα αρχίζουν τα δύσκολα. Ο διευθυντής αποδεικνύεται λάτρης του γυναικείου φύλου και μάλιστα... άπληστος! Όλα τα ραντεβού του περνούν από τη Λίζα, η οποία δεν αργεί να πέσει κι αυτή θύμα της γοητείας του. Τον ερωτεύεται τρελά και προσπαθεί με κάθε τρόπο να σαμποτάρει τις ερωτικές του δραστηριότητες. Τα πράγματα κάποια στιγμή ζορίζουν, όταν ο διευθυντής αποφασίζει να παντρευτεί. Θα καταφέρει άραγε η Λίζα να αποτρέψει το... μοιραίο;