Η ιστορία ξεκινάει όταν η Ζωή, που βρίσκεται στη φυλακή, μαθαίνει πως η μητέρα της, που δε γνώρισε ποτέ, καθώς της είχαν πει πως έχει πεθάνει, είναι ζωντανή! Αυτή την αποκάλυψη, ακολουθούν και φήμες, που θέλουν τη γυναίκα αυτή να συνδέεται και με τον μυστηριώδη θάνατο του πατέρα της, που επίσης δεν γνώρισε ποτέ η Ζωή. Τότε το μίσος της την κυριεύει και ορκίζεται εκδίκηση. Η μητέρα της Ζωής, η Ρίτα, ήταν μια λαϊκή τραγουδίστρια, που εργαζόταν σε παρακμιακά νυχτερινά κέντρα της Θεσσαλονίκης. Λίγο πριν φέρει στον κόσμο τη Ζωή, είχε σχέση με τον Μάκη, τον ιδιοκτήτη του κέντρου που δούλευε τότε. Εκείνος την κακομεταχειριζόταν, με αποτέλεσμα η Ρίτα, να θέλει απεγνωσμένα να φύγει μακριά του. Η ευκαιρία της δεν άργησε να φανεί. Στο πρόσωπο του μεγαλογιατρού Πέτρου Κροντηρά, που γνώρισε τυχαία, βρήκε όλα όσα αναζητούσε για να ξεκινήσει μια νέα, διαφορετική ζωή. Έτσι, αφήνοντας πίσω της το παρελθόν, αλλά και τον εραστή της Μάκη νεκρό, φεύγει για την Αθήνα, ξεκινώντας μια έντονη σχέση με τον Κροντηρά. Σύντομα όμως, επιστρέφει και πάλι πίσω, καθώς είναι έγκυος και πρέπει να το αποκρύψει από όλους. Στη Θεσσαλονίκη γεννάει τη Ζωή, όμως την αφήνει σε έναν φίλο της, τον Θωμά. Εκείνος αναλαμβάνει την κηδεμονία της Ζωής και η Ρίτα είναι ελεύθερη πια, να ακολουθήσει τη ζωή που είχε ονειρευτεί. Αλλάζοντας το όνομά της σε «Μαργαρίτα», ζει έναν δυνατό έρωτα με τον Κροντηρά, που οδηγεί τη σύζυγό του, Κλαίρη, στην αυτοκτονία και τη Μαργαρίτα στα σκαλιά της εκκλησιάς μαζί του. Το επόμενο τραγικό πρόσωπο της ιστορίας είναι η Λήδα, η κόρη του Κροντηρά και της Κλαίρης. Ήταν μόλις δέκα ετών όταν έχασε τη μητέρα της, όμως το "τραύμα" αυτό την ακολουθεί σε όλη της τη ζωή. Η Λήδα είχε ιδιαίτερη αδυναμία στον πατέρα της, έτσι προκειμένου να είναι εκείνος καλά, δέχτηκε τη Μαργαρίτα ως τη νέα του σύζυγο, αλλά και τον Κωνσταντίνο, τον γιο που απέκτησε το ζευγάρι λίγο μετά τον γάμο. Η Λήδα σήμερα είναι παντρεμένη με τον Μάρκο, έχει εξελιχτεί σε μια καταξιωμένη γιατρό και εργάζεται στον Ιατρικό Όμιλο του πατέρα της. Ένας άλλος χαρακτήρας που θα "φέρει στο φως" αποκαλύψεις, είναι ο Δημοσθένης Ζακυνθινός. Ο παλιός φίλος και συνεργάτης του Πέτρου Κροντηρά, έχει μια κόρη, τη Βέρα. Η Βέρα είναι αρχιτέκτων και παντρεμένη με τον χειρουργό Ανδρέα Μαράτο, ο οποίος είναι ιδιαίτερα κοντά με τη Λήδα. Οι ζωές αυτών των ανθρώπων πρόκειται να αλλάξουν δραματικά, όταν η Ζωή αποφυλακίζεται. Τότε ξεκινάει ένα «ταξίδι στον δρόμο» του μίσους και της εκδίκησης, έχοντας κοντά της μόνο έναν πιστό φίλο, τον Νικόλα Φωτίου, το "καλό παιδί" που την έχει ερωτευτεί. Στη «διαδρομή» της προς την εκδίκηση, θα συναντήσει άλλες δύο γυναίκες: τη Λήδα και τη Ναταλία, κόρη της οικονόμου του σπιτιού. Μέσα σε μια στιγμή όλα για τους ήρωες θα γκρεμιστούν σαν ένας πύργος από τραπουλόχαρτα. Οι αλήθειες θα φέρουν ολέθριες συνέπειες για όλους! Υπάρχει δικαιοσύνη και τιμωρία; Τρεις γυναίκες. Τρεις γενιές. Η Ζωή, η Λήδα, η Μαργαρίτα. Η μοίρα θα τις ενώσει με τον πιο τραγικό τρόπο και τίποτα πια δεν θα είναι το ίδιο.

