Η Λήδα (Ευγενία Δημητροπούλου) επιστρέφει με τον έφηβο γιο της, Πέτρο (Κωνσταντίνος Πεσλής), στην όμορφη, παραθαλάσσια πόλη που γεννήθηκε, μετά από 18 χρόνια απουσίας. Εκεί, θα συναντήσει ξανά τον Φίλιππο (Αντίνοος Αλμπάνης), τον πρώτο έρωτα που τη σημάδεψε, αλλά θα έρθει και αντιμέτωπη με την οικογένειά της, τα λάθη του παρελθόντος και την οδύνη της αυτοκτονίας της αδελφής της. Τότε, η Λήδα έφυγε κρυφά, γεμάτη τύψεις και ενοχές, χωρίς κανείς να γνωρίζει πού βρίσκεται. Τώρα, γυρίζει για να συμφιλιωθεί με το παρελθόν και να κλείσει έναν κύκλο που κράτησε 18 χρόνια. Ο πρώτος άνθρωπος που θέλει να δει, είναι ο παλιός κολλητός της φίλος. Όλα, όμως, ανατρέπονται όταν τον βρίσκει νεκρό και η ίδια κατηγορείται για τον φόνο του. Το έγκλημα αυτό πυροδοτεί μια αλυσίδα γεγονότων που αναστατώνουν τη ζωή της και βγάζουν στο φως τα κρυμμένα μυστικά της πόλης. Η Λήδα προσπαθεί να αποδείξει την αθωότητά της, να επαναπροσδιορίσει τις σχέσεις και τα αισθήματά της, να ζήσει τον έρωτα που στερήθηκε. Διχάζεται, όμως, ανάμεσα στο άσβεστο πάθος της για τον Φίλιππο, ο οποίος είναι πλέον παντρεμένος με την Αλίκη (Ντόρα Μακρυγιάννη) και στον νέο έρωτα που απρόσμενα γεννιέται με τον Δημήτρη (Γιώργος Καραμίχος), τον Αστυνόμο που έχει αναλάβει την υπόθεσή της. Ο Δημήτρης, θέλοντας να φτάσει στην αλήθεια, περνά απ’ το μικροσκόπιο τις ζωές όλων, αποκαλύπτοντας μυστικά, παράνομες σχέσεις και απάτες του «τότε» και του «τώρα».