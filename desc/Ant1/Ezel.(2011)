Μια από τις πιο επιτυχημένες τουρκικές σειρές των τελευταίων ετών καθήλωσε καθημερινά και τους Έλληνες τηλεθεατές. Μια δυνατή ιστορία έρωτα, προδοσίας και εκδίκησης... Εμπνευσμένη από το διάσημο μυθιστόρημα του Αλέξανδρου Δουμά "Ο κόμης Μοντεκρίστο", η σειρά "Ezel" κέρδισε 9 τηλεοπτικά βραβεία και κυρίως την αγάπη των τηλεθεατών που την ανέδειξαν σε μία από τις πιο επιτυχημένες τουρκικές σειρές των τελευταίων ετών. Η ιστορία διαδραματίζεται στη μαγευτική Κωνσταντινούπολη. Ο Ομέρ είναι ένας νέος γεμάτος ζωή και όνειρα για το μέλλον. Ενώ ετοιμάζεται να παντρευτεί τη μεγάλη του αγάπη, την πανέμορφη Εϊζάν, ξαφνικά συλλαμβάνεται για ένα φόνο και μία ληστεία που δεν διέπραξε και οδηγείται στη φυλακή. Η ζωή του μετατρέπεται σε κόλαση, ενώ η αρραβωνιαστικιά του και οι δύο αδελφικοί του φίλοι εξαφανίζονται… Για δέκα χρόνια ο Ομέρ βασανίζεται από ένα ερώτημα: είναι δυνατόν οι τρεις πιο κοντινοί του άνθρωποι να του έπαιξαν ένα τόσο βρόμικο παιχνίδι; Ώσπου μετά από ένα τέλειο σχέδιο απόδρασης, ο Ομέρ αλλάζει ταυτότητα και πρόσωπο. Ελεύθερος πια, με το όνομα Εζέλ, έχει μόνο ένα σκοπό στη ζωή του: να ανακαλύψει την αλήθεια και να πάρει εκδίκηση. Όμως, η καρδιά του αντιστέκεται και συνεχίζει να χτυπά μόνο για την Εϊζάν…