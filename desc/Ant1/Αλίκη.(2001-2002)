Όποιος ισχυρίζεται ότι δεν τον ενδιαφέρει η εξωτερική του εμφάνιση, δεν απατά μόνο τους άλλους αλλά και τον εαυτό του. Όλοι καταφεύγουμε σε βελτιώσεις, όταν θεωρούμε ότι τα υπόλοιπα μέσα που διαθέτουμε δεν αρκούν.Το ίδιο κάνει και η Αλίκη, ρομαντική φοιτήτρια της Φιλοσοφικής, κόρη του επιστάτη της έπαυλης της οικογένειας Χατζηπαυλή, που είναι ερωτευμένη με τον γιο της μεγαλοοικογένειας. Ο Πέτρος όμως δεν της δίνει σημασία, γιατί τη θεωρεί ένα απλό, ατημέλητο κοριτσάκι. Η Αλίκη όμως, πηγαίνοντας στο Λονδίνο για μεταπτυχιακά, με τη βοήθεια της αδερφής του Πέτρου, της Μελίνας, μεταμορφώνεται σε μια γοητευτική γυναίκα.Στη συνέχεια επιστρέφει εσπευσμένα στην Ελλάδα, όχι μόνο για να αποδείξει στον Πέτρο ότι ενηλικιώθηκε, αλλά και για να προλάβει να διαλύσει τον επικείμενο γάμο του με μια Ελληνοαμερικανίδα. Ο Πέτρος εκπλήσσεται από την αλλαγή της Αλίκης και αποφασίζει να κερδίσει την καρδιά της, γεγονός που φέρνει τα πάνω κάτω στην έπαυλη Χατζηπαυλή.