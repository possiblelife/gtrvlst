Κηφισιά 1925. Τρία χρόνια μετά την Μικρασιατική καταστροφή. Όλα ξεκινούν όταν μια προσφυγοπούλα καμαριέρα εξαφανίζεται από ένα πολυτελές ξενοδοχείο της Κηφισιάς. Ο Πέτρος, ο τολμηρός αδερφός της, αποφασισμένος να μάθει την αλήθεια, εισβάλλει στο «Grand Hotel», παριστάνοντας τον σερβιτόρο, και ξεκινάει μία έρευνα που θα αποδειχθεί απειλητική ακόμη και για τη ζωή του. Θα προσπαθήσει να διεισδύσει στην Καλή Κοινωνία της εποχής, να αποκαλύψει ανείπωτες αλήθειες και σοκαριστικά μυστικά και να «ανοίξει» κάποιες πόρτες που θα έπρεπε να μείνουν για πάντα κλειστές. Στην προσπάθειά του να ανακαλύψει τι συνέβη, θα γνωρίσει τον απόλυτο έρωτα στα μάτια της Αλίκης, κόρης της ιδιοκτήτριας του ξενοδοχείου, μίας νέας, προοδευτικής γυναίκας, με ανοιχτό μυαλό, που για να σώσει την οικογενειακή περιουσία, αναγκάζεται να αρραβωνιαστεί τον φιλόδοξο και υπολογιστικό Διευθυντή του ξενοδοχείου, Ρήγα. Η Αλίκη, παρόλο που ανακαλύπτει την πραγματική ταυτότητα του Πέτρου, συμφωνεί να τον βοηθήσει να μάθει την αλήθεια για την αδερφή του, προκαλώντας ανοιχτά την οικογένειά της και θέτοντας σε κίνδυνο την ίδια της τη ζωή.