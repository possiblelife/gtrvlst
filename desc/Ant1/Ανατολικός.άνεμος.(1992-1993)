Ο θάνατος σ΄ ένα δυστύχημα του επιχειρηματία Μάρκου Κλήμη, δίνει την αφορμή να συγκεντρωθούν στη κηδεία του, όλα τα μέλη της πανίσχυρης οικογένειας. Ο νεκρός, εκτός από επιφανής οικονομικός παράγοντας, ήταν και ο ηγέτης μιας μυστικής αδελφότητας Πυθαγορείων, η οποία αγωνιζόταν με στόχο την αναγέννηση των παλιών αποικιών της Ιωνίας και της Αιγύπτου και των άλλων χαμένων πατρίδων. Την συνέχεια των δραστηριοτήτων της οργάνωσης μετά το θάνατο του αρχηγού φαίνεται πως αναλαμβάνει ο κυκλοθυμικός Πιτ, αλλά γρήγορα αποδεικνύεται πως ο Κλήμης ζει και κρύβεται στο σπίτι της παλιάς του οικονόμου, της Ευαγγελίας, απ΄ όπου κινεί τα νήματα της αδελφότητας. Μετά από αρκετές περιπέτειες η οργάνωση εξαρθρώνεται ύστερα από επέμβαση των μυστικών υπηρεσιών, αλλά επιζεί η κόρη του Μάρκου, Αλεξάνδρα, η οποία και αναλαμβάνει τη σκυτάλη της αρχηγίας.