Αστυνομική σειρά που δραματοποιεί, σε αυτοτελή επεισόδια, εγκλήματα που συγκλονίζουν. Σχέσεις πάθους που καταλήγουν στο έγκλημα, αποτρόπαιες δολοφονίες που αναζητούν τον ένοχο και θύτες υπεράνω υποψίας πρωταγωνιστούν σε συνταρακτικές ιστορίες που αφήνουν το αποτύπωμά τους στις ψυχές και το μυαλό. Με οξυδερκή κινηματογραφική ματιά, ο Δημήτρης Αρβανίτης «παντρεύει» ευρηματικά τη μυθοπλασία με τη ντοκιμαντερίστικη αφήγηση και καταφέρνει να διεισδύσει στο μυαλό του δολοφόνου αλλά και στην ψυχολογία του υποψήφιου θύματός του. Σε κάθε επεισόδιο της νέας αστυνομικής σειράς «Έγκλημα και Πάθος» ένας αφηγητής θα ξετυλίγει το νήμα κάθε ιστορίας μέχρι το τέλος. Έγκυροι και έγκριτοι σχολιαστές και αναλυτές θα φωτίζουν τα σκοτεινά σημεία κάθε εγκλήματος «ακτινογραφώντας» τον δράστη, τον μοναδικό αυτόπτη μάρτυρα στις τελευταίες εφιαλτικές στιγμές του θύματος. Τι σκεφτόταν όταν πέρασε εκείνη τη λεπτή κόκκινη διαχωριστική γραμμή; Ποιο κίνητρο όπλισε το χέρι του για να διαπράξει ένα έγκλημα πάθους;  Σε έναν φόνο υπάρχει ηθική αυτουργία;  Και τι μπορεί να οδηγήσει έναν άνθρωπο στην αυτοχειρία; Στο «Έγκλημα και Πάθος» γινόμαστε μάρτυρες του ανθρώπινου αδιεξόδου ανακαλύπτοντας ανεξήγητα μονοπάτια του μυαλού σε ένα λαβύρινθο συναισθημάτων που τυφλώνουν.