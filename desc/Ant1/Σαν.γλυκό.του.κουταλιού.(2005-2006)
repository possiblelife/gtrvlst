Η Αλίκη, η Κάτια και η Φανή είναι τρεις φίλες που οι ζωές, οι γάμοι και οι καριέρες τους τις ανάγκασαν να ακολουθήσουν δρόμους ξεχωριστούς. Η Αλίκη, γόνος εφοπλιστικής οικογένειας και σύζυγος ανερχόμενου διπλωμάτη με πολιτικές βλέψεις, ζει μόνιμα στη Βενετία έχοντας σαν καταφύγιο το παιδικό της απωθημένο: τη ζωγραφική. Ένας φάκελος που θα βρει στην πόρτα του σπιτιού της, θα της αποκαλύψει ένα μυστικό που θα την αναγκάσει να γυρίσει εσπευσμένα στην Ελλάδα. Η Κάτια, επιτυχημένη εκδότρια στο χώρο του παιδικού βιβλίου, με σύζυγο που κάνει πανεπιστημιακή καριέρα στο Ρέθυμνο, αντιμετωπίζει τη μοναξιά μιας σχέσης φθαρμένης από το χρόνο και από την αδυναμία της να κάνει παιδί. Η Φανή γυναίκα της περιπέτειας, είναι μια όμορφη αεροσυνοδός με πολλές κατακτήσεις στους αιθέρες. Όμως έχει στηρίξει τη ζωή και το γάμο της σε ένα ψέμα, που η αποκάλυψη του θα έχει ολέθριες συνέπειες. Είναι και οι τρεις σε ένα σταυροδρόμι, που θα τις ξαναφέρει κοντά και θα τις αναγκάσει να αναθεωρήσουν απόψεις, τακτικές, αλλά και τρόπο ζωής. Ένα σπίτι θα βρεθεί στο δρόμο τους, θα λειτουργήσει σαν κιβωτός των ονείρων και θα γίνει το οχυρό για το νέο τους ξεκίνημα. Ένα σπίτι με μια παράξενη σπιτονοικοκυρά, που θα τους σερβίρει γλυκό του κουταλιού και θα τους δείξει το δρόμο για να ξαναβρούν τον εαυτό τους.