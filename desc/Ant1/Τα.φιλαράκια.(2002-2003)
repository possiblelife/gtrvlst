Ένας επιτυχημένος αλλά ιδιόρρυθμος επιχειρηματίας κι ένας τυπικός, καλοσυνάτος εφοριακός είναι "Τα Φιλαράκια" της επιτυχημένης σειράς του ΑΝΤ1. Ο Ανδρέας και ο Νικήτας είναι δυο γείτονες αταίριαστοι, με τελείως διαφορετικούς τρόπους ζωής, που έχουν ένα κοινό σημείο: είναι ψάλτες στην ίδια εκκλησία, όπου μεταφέρουν τις μεταξύ τους φαγωμάρες! Υπάρχει όμως και κάτι άλλο κοινό μεταξύ τους: Έχουν και οι δύο πρόβλημα με τις γυναίκες τους. Ο άπιστος επιχειρηματίας θέλει να ξεφορτωθεί τη σύζυγό του - με οποιοδήποτε τρόπο - όμως αυτό δεν θα είναι εύκολο. Όσο για τον αγαθό εφοριακό, καταρρέει όταν η γυναίκα του τον εγκαταλείπει. Παρά την αρχική έλλειψη επικοινωνίας, ανάμεσα στους δύο άνδρες αναπτύσσεται σταδιακά μια βαθιά σχέση φιλίας και συμπαράστασης, καθώς προσπαθούν να αντιμετωπίσουν τα συζυγικά τους προβλήματα. Στον δεύτερο κύκλο της σειράς, ο Ανδρέας και ο Νικήτας δοκιμάζουν μια γερή γεύση της εργένικης ζωής. Είναι πλέον αληθινά φιλαράκια αλλά και συγκάτοικοι, όμως σύντομα ανακαλύπτουν πόσο δύσκολη είναι η ζωή χωρίς τις μισητές συμβίες. Όσο κι αν δεν το ομολογούν, οι δυο άντρες αγαπούν τις γυναίκες τους και παρά το γεγονός ότι αυτές τους έχουν διώξει, επιθυμούν διακαώς να επιστρέψουν στη συζυγική εστία. Όμως η Αλίκη και η Τζούλια έχουν θέσει πολύ σκληρούς όρους προκειμένου να δεχτούν πίσω τους αμαρτωλούς. Αναπόφευκτα ξεσπάει και πάλι πόλεμος, αυτή τη φορά όχι πια ανάμεσα στα "φιλαράκια", αλλά ανάμεσα στα δύο φύλα.