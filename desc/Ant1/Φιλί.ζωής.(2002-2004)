Με φόντο ένα μεγάλο δημόσιο νοσοκομείο, δυο γυναίκες γιατροί οδηγούνται στα άκρα μέσα από ένα μοιραίο ερωτικό τρίγωνο κι ένα απαγορευμένο πάθος. Δυο εξαδέλφες, η Αγγελική και η Κλειώ, τα κεντρικά πρόσωπα αυτής της σειράς, πρέπει να αντιμετωπίσουν την ένταση και τις συγκινήσεις του επαγγέλματος, αλλά και τα προσωπικά τους αδιέξοδα. Η μία, προσπαθώντας να ξεπεράσει έναν επώδυνο χωρισμό, αφήνεται να ερωτευθεί ξανά. Η άλλη, συνειδητοποιώντας ότι ο γάμος της οδεύει προς το τέλος του, δημιουργεί μια παράνομη σχέση. Ωστόσο η δυνατή φιλία που τις συνδέει, κλονίζεται όταν μπαίνει στη ζωή τους ένα νέο πρόσωπο προκαλώντας μοιραίες ανατροπές… Στον δεύτερο κύκλο της σειράς, καινούργια πρόσωπα έρχονται να ανατρέψουν τις ισορροπίες, να κλονίσουν τις σχέσεις των ηρώων και να δημιουργήσουν νέα διλήμματα. Η Κλειώ διακρίνει τα πρώτα σύννεφα στη σχέση της, όταν εμφανίζεται ξαφνικά μια γυναίκα από το παρελθόν και κάνει μια φοβερή αποκάλυψη. Παράλληλα, η ζωή της όμορφης γιατρίνας αναστατώνεται από την άφιξη του νέου διευθυντή της χειρουργικής κλινικής, Ερρίκου Απέργη. Ο ιδιόρρυθμος, μυστηριώδης αυτός άνθρωπος θα παίξει καθοριστικό ρόλο στην εξέλιξη της ιστορίας. Όσο για την Αγγελική, μετά τον χωρισμό της, παρασύρεται σ' έναν τελείως διαφορετικό, ανέμελο τρόπο ζωής όταν γνωρίζει κι ερωτεύεται τον Δάνη, έναν γοητευτικό κι ατίθασο νεαρό...