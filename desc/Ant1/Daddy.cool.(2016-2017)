Όταν ένας άντρας είναι δύσκολο να ξεπεράσει τη μαμά του για να γίνει... άντρας, πόσο κουράγιο θέλει για να ξεπεράσει τις δύο πρώην του και να φτάσει αισίως στη τρίτη; Πρέπει να είναι πολύ cool! Ο Μάξιμος (Θανάσης Τσαλταμπάσης) είναι πατέρας του 16χρονου Κωστή, που έχει κάνει με τη Νίνα (Ιωάννα Πηλιχού), την τέως του, και της νεογέννητης κόρης που έκανε με την τωρινή του γυναίκα, Αγγέλα (Νεφέλη Παπαδερού). Η Αγγέλα μια μέρα μετά την γέννηση της κόρης τους, παρατά τον Μάξιμο και το μωρό κι εξαφανίζεται μυστηριωδώς. Ο Μάξιμος, μόνος πια, καλείται να ανταποκριθεί στις ανάγκες της πατρότητας, ν’ αντιμετωπίσει το προσωπικό δράμα της εγκατάλειψης καθώς και την απαξίωση από το περιβάλλον του. Προσπαθώντας να τα βγάλει πέρα με τον 16χρονο γιο του, Κωστή (Χάρης Μάρκου), τη νεογέννητη κόρη του, τη σκληρή και κυνική πρώην γυναίκα του, τον «εκμεταλλευτή» πατέρα του, Ντίνο (Βασίλης Χαλακατεβάκης), τη θεότρελη από αγάπη γι’ αυτόν σερβιτόρα του Στέλλα (Βασιλική Τρουφάκου) και τον αδελφό του Μήτσο (Λευτέρης Ελευθερίου), επιχειρεί παράλληλα να λύσει το μυστήριο της εγκατάλειψης. Δυστυχώς για αυτόν, τα πράγματα δεν είναι απλά μιας που δεν υπάρχει κανένας γνωστός της Αγγέλας για να την ψάξει. Η σχέση κι ο γάμος τους δεν μετρούν περισσότερο από έναν χρόνο ζωής. Η Αγγέλα, στους 3 μήνες γνωριμίας, έμεινε έγκυος, κι από κοινού αποφάσισαν να παντρευτούν με πολιτικό γάμο. Συμφώνησαν ότι μόλις γεννούσε θα έκαναν θρησκευτικό γάμο και βάφτιση στο Καναδά που βρίσκεται όλο της το σόι. Ο Μάξιμος, σιγά – σιγά θα οδηγηθεί στην αλήθεια. Η Αγγέλα τον παράτησε για άλλον. Για την ακρίβεια για... άλλους και μάλιστα μπασκετμπολίστες. Τη βλέπει συνεχώς μπροστά του (είτε στην τηλεόραση, είτε στην πραγματικότητα) συνήθως με διάσημους μπασκετμπολίστες. Ο Μάξιμος δεν αντέχει αυτή τη μεγάλη ανατροπή της ζωής του. Το όνειρο του ήταν να γίνει μπασκετμπολίστας και τον σταμάτησε το ύψος του. Και τώρα η γυναίκα του τον εγκαταλείπει για «μερικά» εκατοστά;;;; Ο πόνος της εγκατάλειψης και η πατρότητα  δεν τον αφήνουν να καταλάβει ότι η γυναίκα της ζωής του  δεν είναι αυτή που τον εγκατέλειψε (Αγγέλα) αλλά αυτή που δεν έφυγε πότε από κοντά του( η Στέλλα). Και η τέως του; Τι θέλει από τη ζωή του; Αν λοιπόν είσαι ανάμεσα σε τρείς γυναίκες που η καθεμιά παίζει το δικό της σκοπό, με ένα παιδί στην εφηβεία και ένα μωρό στην αγκαλιά, ένα καφέ στο Θησείο που όλοι περιμένουν από εσένα να αποφασίζεις, να πληρώνεις, να χαμογελάς, να κρατάς την πελατεία και να έχεις και έμπνευση για να γίνονται όλα καλύτερα… Ε, τότε πρωταγωνιστείς στο Daddy cool