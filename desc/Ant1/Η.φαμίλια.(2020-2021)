Ένα ζευγάρι, μετά από αρκετά χρόνια συμβίωσης, τέσσερα παιδιά, δουλειά, υποχρεώσεις και όλα τα μεγάλα και μικρά που έχει η καθημερινότητα, αποφασίζει να πάει σε ψυχολόγο-σύμβουλο γάμου. Η σεξουαλική τους ζωή, η κούραση, η γκρίνια Εκείνης, η ανωριμότητα και τα παράπονα Εκείνου, η δύσκολη εφηβεία των δύο κοριτσιών τους, ο ιδιόρρυθμος μικρός γιος τους, το μωρό, οι φίλοι, η κοινωνική τους ζωή, αλλά και οι δύο πεθερές, δημιουργούν όλες τις προϋποθέσεις για να τους βγάλουν εκτός ορίων! O Γιάννης (Πυγμαλίων Δαδακαρίδης) και η Μαίρη (Ιωάννα Ασημακοπούλου) γνωρίστηκαν σε ένα λούνα-παρκ. Ο έρωτάς τους ήταν κεραυνοβόλος και παντρεύτηκαν σχεδόν αμέσως. Σήμερα, τους βρίσκουμε με τέσσερα παιδιά πια, τα δίδυμα 16χρονα κορίτσια, Άννα (Νεφέλη Οικονόμου) και Έλλη (Μαρίτα Γαγάνη), τον 10χρονο Γιώργο (Κωνσταντίνος Σελβιάδης) και το μόλις μηνών αβάφτιστο κοριτσάκι τους. Το αλάτι και το πιπέρι στην οικογενειακή τους ζωή προσθέτουν σε μεγάλες δόσεις, η μαμά  του Γιάννη (Υρώ Μανέ), η μαμά της Μαίρης (Ιωάννα Μαυρέα) και ο κολλητός του Γιάννη, ο Στάθης (Μιχάλης Σαράντης) με τη γυναίκα του Λίτσα (Ελεάννα Στραβοδήμου). Η καθημερινότητά τους έχει μετατραπεί σε έναν τεράστιο αγώνα δρόμου, ενώ ταυτόχρονα προσπαθούν να κρατήσουν και την φλόγα του γάμου τους δυνατή. Βλέποντας όλους τους φίλους και γνωστούς να χωρίζουν, αποφασίζουν, με πρωτοβουλία της Μαίρης, να επισκεφτούν τον ψυχολόγο-σύμβουλο γάμου Βαγγέλη Αυγερινό (Νίκος Σταυρακούδης). Στο ραντεβού με τον ψυχολόγο, το ζευγάρι ξετυλίγει τις πιο κωμικοτραγικές σκηνές της καθημερινής οικογενειακής τρέλας που ζει. Γιατί κάθε καλή συνεδρία, ξέρεις πώς θα ξεκινήσει, αλλά δεν ξέρεις πού θα καταλήξει...!!!