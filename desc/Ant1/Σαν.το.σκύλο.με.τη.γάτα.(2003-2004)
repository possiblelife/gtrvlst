Ο Γιάννης έχει ένα χρόνο που χώρισε από τη γυναίκα του, τη Ρένα. Ο ίδιος δε θα έφευγε ποτέ, αν δεν τον είχε διώξει εκείνη επειδή δεν τον άντεχε άλλο. Καυγάδιζαν συνέχεια κι έκαναν περισσότερο κακό στα παιδιά τους με το να μένουν μαζί. Η μαμά της Ρένας, η Αγλαΐα, ο πατέρας του Γιάννη, ο Μενέλαος, και τα δυο παιδιά, η Κατερίνα και ο Τασούλης, δεν έπαψαν να ελπίζουν και να επιδιώκουν να δουν ξανά τη Ρένα και τον Γιάννη μαζί και αγαπημένους. Ώσπου οι χειρότεροι εφιάλτες όλων γίνονται πραγματικότητα. Ο Γιάννης γνωρίζει τη Μαρία και την ερωτεύεται. Η Μαρία έχει ένα Pet Shop, ζει με τη μητέρα της και είναι έτοιμη να παντρευτεί τον Μιχάλη. Γνωρίζει όμως τον Γιάννη και η ζωή της αλλάζει. Η Ρένα, τα παιδιά, η Αγλαΐα και ο Μενέλαος κάνουν τα πάντα για να τους χωρίσουν. Ο έρωτας της Μαρίας και του Γιάννη θα πρέπει να αντιμετωπίσει μια σειρά από τρικυμίες και να καταφέρει το ακατόρθωτο: να δημιουργήσει μια μεγάλη οικογένεια που θα τους αγκαλιάζει όλους, πρώην, νυν, παιδιά και πεθερικά.