Ένας μεγαλοπρεπής Πύργος ανοίγει τις πύλες του, για να τον εξερευνήσουμε… Ο πυργοδεσπότης Λαέρτης Καλλέργης είναι ένα κανονικό στραβόξυλο. Από τότε που τον εγκατάλειψε η γυναίκα του και πήρε μαζί και το παιδί τους, ζει κλεισμένος στον πύργο του και ταλαιπωρεί το υπηρετικό προσωπικό με τα νεύρα και τις παραξενιές του. Η μητέρα του, Πέρσα, είναι από άλλο ανέκδοτο! Έχασε κάθε επαφή με την πραγματικότητα, τη μέρα που έπεσε από τη μηλιά και τσακίστηκε. Από τότε υποδύεται διάφορους ρόλους, ανάλογα με τα κέφια της… Και έχει πλούσιο ρεπερτόριο, πιστέψτε μας! Η κατάσταση μπορεί να φαίνεται αστεία - και όντως είναι - όμως ο Λαέρτης συνειδητοποιεί ότι πρέπει επειγόντως να βρεθεί κάποιος να φροντίζει τη μάνα του… Και τότε η Χριστίνα Φωτεινού χτυπά την πόρτα του σκοτεινού πύργου. Ήρθε για να μείνει - μαζί με τον γιο της - και είναι αποφασισμένη να τα βγάλει πέρα! Τα εμπόδια δεν την πτοούν. Και θα συναντήσει πολλά: έναν Λαέρτη, μία γυναίκα που τον διεκδικεί και μία τέως σύζυγο που κάνει ξαφνικά την εμφάνισή της! Όπως καταλάβατε, μέχρι να δούμε happy end, θα περάσουμε από "Σαράντα κύματα"…