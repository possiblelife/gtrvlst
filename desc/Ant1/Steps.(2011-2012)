Η νεανική σειρά του ΑΝΤ1, βασισμένη στο επιτυχημένο "One step forward", παρακολουθεί τις προσπάθειες μιας ομάδας εκκολαπτόμενων καλλιτεχνών να ανταποκριθούν στις απαιτήσεις μιας πρότυπης σχολής τεχνών και θεάματος. Ο αγώνας για την εισαγωγή στη σχολή, τα μαθήματα, οι περιπέτειες, οι σχέσεις και η προσωπική ζωή των σπουδαστών, αλλά και των καθηγητών τους, ξεδιπλώνονται με τρόπο συναρπαστικό, που συνδυάζει το χιούμορ με τη συγκίνηση. Εκατοντάδες είναι οι νέοι που διεκδικούν μια θέση στη σχολή της Κάτιας Γρέγου, παλιάς ντίβας του θεάτρου. Είναι όμως μετρημένοι στα δάχτυλα αυτοί που θα περάσουν, μετά από δύσκολες εξετάσεις. Μια ομάδα σπουδαστών με διαφορετικές ιστορίες, με τα όνειρα και τα προβλήματά τους, τις ελπίδες και τις απογοητεύσεις τους… Οι νεαροί ήρωες του "Steps" ξεκινούν με όνειρα και πάθος τις σπουδές τους, αλλά και τον αγώνα τους να επιβιώσουν στις σκληρές συνθήκες του προγράμματος της σχολής. Εμείς θα παρακολουθήσουμε τις αγωνίες, τις συγκρούσεις, τις επιτυχίες, αλλά και τις αναπόφευκτες απογοητεύσεις τους. Παράλληλα με την προσπάθειά τους να πετύχουν τους στόχους τους, βλέπουμε και την εξέλιξη των διαπροσωπικών τους σχέσεων, τους έρωτες, τις φιλίες και τους ανταγωνισμούς που μοιραία θα προκύψουν ανάμεσα σε ετερόκλητους χαρακτήρες που συμβιώνουν στη φοιτητική εστία της σχολής. Σημαντικό ρόλο στην διαδρομή των μαθητών παίζουν κι οι σχέσεις που αναπτύσσονται με τους καθηγητές τους, οι οποίοι άλλοτε πλησιάζουν τα παιδιά κι άλλοτε καλούνται να πάρουν τις αποστάσεις που επιβάλλονται.