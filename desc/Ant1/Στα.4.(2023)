Οκτώ μήνες μετά από ένα σοβαρό ατύχημα που την άφησε παράλυτη, η Στέλλα προσπαθεί να προσαρμοστεί στη νέα της ζωή ως ανάπηρη, με όπλο το αμαξίδιό της και σύμμαχο το πείσμα και τον αυτοσαρκασμό της. Μια μέρα, η Στέλλα ξυπνά και αναλαμβάνει δράση, αποφασισμένη να ζήσει τη ζωή της χωρίς συμβιβασμούς, σύμφωνα με τους δικούς της όρους. Μετακομίζει στο διαμέρισμα που πάντα ονειρευόταν, φοράει τα αγαπημένα της ψηλά τακούνια, χορεύει, φλερτάρει και ζει την κάθε στιγμή χωρίς να ενδιαφέρεται για την άποψη των άλλων. Πρωταγωνίστρια του «Στα 4» είναι η μοναδική Γεωργία Καλτσή, που η ίδια ήρθε αντιμέτωπη με την πραγματικότητα της ηρωίδας της, της «Στέλλας». Η Γεωργία προσαρμόστηκε στα νέα δεδομένα με τον δικό της τρόπο, αψηφώντας τις κοινωνικές νόρμες και τα στερεότυπα. Είναι μια πραγματική influencer για χιλιάδες ανθρώπους που την ακολουθούν στα social media.

