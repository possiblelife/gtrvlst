Ο Κάβουρας, ένα νησί με μηδενική εγκληματικότητα. Το Καμπανάκι και το Ποθητό, δύο χωριά που στο παρελθόν τα χώριζε αιώνια έχθρα, αλλά τώρα ζουν μονιασμένα και αγαπημένα. Ένα αστυνομικό τμήμα που απειλείται να κλείσει λόγω αδράνειας. Το νησί κινείται στους ρυθμούς της εγχώριας τουριστικής βιομηχανίας και τα δύο χωριά, ετοιμάζονται να γιορτάσουν την ετήσια επέτειο γέννησης του τοπικού τους ήρωα του ‘21, Ανέστη Ντάντουλα. Ο δήμος που ανήκουν τα δύο χωριά, απολαμβάνει το προνόμιο να είναι ο μοναδικός στην Ελλάδα με μηδενική εγκληματικότητα. Πρόκειται, ίσως, για το μοναδικό μέρος της Ελλάδας που οι πόρτες δεν κλειδώνουν ποτέ. Και όλοι ευχαριστούν γι’ αυτό το τριμελές αστυνομικό τους Τμήμα που «βαρούν στην κυριολεξία… μύγες». Γι’ αυτόν το λόγο έρχεται διαταγή απ’ τα Κεντρικά να κλείσει το Τμήμα. Οι τρεις αστυνομικοί θα μετατεθούν σε άλλες περιοχές και θα πρέπει να πουν αντίο στο νησί, αλλά και ο ένας στον άλλον. Όλοι, όμως, έχουν από έναν σοβαρό λόγο να παραμείνουν στη θέση τους και, μόλις τους έρχονται τα… μαντάτα, φτάνουν στα όρια της απελπισίας. Τότε, τους «κατεβαίνει» μία extreme ιδέα! Για να παραμείνει το Τμήμα ανοιχτό και εκείνοι στις θέσεις τους, αποφασίζουν να δημιουργήσουν οι ίδιοι εγκλήματα. Αυτό που δεν ξέρουν, όμως, οι τρεις αστυνομικοί είναι ότι το πρώτο τους έγκλημα θα ενεργοποιήσει το «ηφαίστειο» της κόντρας που είχε να «ξυπνήσει» για χρόνια ανάμεσα στα δύο χωριά, το Καμπανάκι και το Ποθητό.