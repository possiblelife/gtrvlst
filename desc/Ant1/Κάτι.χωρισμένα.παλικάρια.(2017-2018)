Στα 40α του γενέθλια, ο Πέτρος (Μάριος Αθανασίου), μη μπορώντας να αντέξει άλλο τη χειριστική και καταπιεστική γυναίκα του Κατερίνα (Μαρία Σολωμού) κάνει την επανάστασή του: ανακοινώνει ότι θέλει να χωρίσουν και κάνει εντυπωσιακή έξοδο, τόσο από την οικογενειακή εστία, όσο και από την οικογενειακή επιχείρηση με αφεντικό τον πεθερό του! Αισθάνεται επιτέλους ελεύθερος και έτοιμος να ξαναρχίσει τη ζωή του από την αρχή! Αποφασίζει να ανακαινίσει το παλιό, τεράστιο σπίτι της θείας του από την Αμερική και να νοικιάσει  τα δωμάτια. Όρος απαράβατος για τους υποψήφιους ενοικιαστές να είναι άντρες & χωρισμένοι. Και δε θα δυσκολευτεί καθόλου.. Πρώτος συγκάτοικος, ο κολλητός του, Χριστόφορος (Κώστας Κόκλας), πλαστικός χειρουργός, πολύ επιτυχημένος, έξυπνος και πονηρός ταυτόχρονα. Τελειομανής, υποχόνδριος και ψυχαναγκαστικός σε όλα του. Μανιώδης γυναικάς, κλασικός Δον Ζουάν, ψάχνει παντού την επιβεβαίωση. Παντρεμένος με την ανασφαλή Βιολέτα (Μαριάννα Τουμασάτου), η οποία πέφτει από τα σύννεφα όταν μια μέρα ανακαλύπτει τις εξωσυζυγικές δραστηριότητες του άνδρα της και κάνει τη δική της επανάσταση: τον διώχνει από το σπίτι! Ο Ευτύχης (Σπύρος Πούλης) είναι κλασικός απατεωνίσκος, επιπόλαιος, ανεύθυνος και τεμπελάκος. Λεφτά δεν έχει, έχει όμως άπειρα σχέδια για να πιάσει την καλή! Είναι γλυκομίλητος, γίνεται εύκολα συμπαθής και μπορεί να τουμπάρει τους πάντες… ή σχεδόν! Έχει χωρίσει από τη δυναμική γυναίκα του Μάρθα (Βασιλική Ανδρίτσου), η οποία βαρέθηκε να δουλεύει για να συντηρεί αυτόν και  τα άπιαστα όνειρά του. Μόνο που όλο μπροστά της θα τον βρίσκει, αφού δουλεύει στο μπαρ-ρεστοράν του Μηνά (Νίκος Μουτσινάς), νέου κολλητού του Ευτύχη. Ο Αντώνης (Σταύρος Σβήγκος) είναι καθηγητής μαθηματικών, εσωστρεφής, ντροπαλός και άτολμος. Αυτό που δεν γνωρίζουν ακόμη οι συγκάτοικοί του, είναι πως ο Αντώνης μόλις χώρισε… από τη μαμά του! Μεγαλωμένος στα πούπουλα από την υπερπροστατευτική φιλόλογο Ιουλία (Νατάσσα Τσακαρισιάνου), αν και νόστιμος άντρας, είναι προβληματικός. Για τη μητέρα του είναι πάντα το μωρό της και μωρό έχει μείνει. Έφτασε, όμως, στα όριά του και θα προσπαθήσει να απογαλακτιστεί από τη μανούλα… Επιτυχώς ή ανεπιτυχώς, θα δείξει! Ο Μηνάς (Νίκος Μουτσινάς), είναι ιδιοκτήτης ενός επιτυχημένου μπαρ-ρεστοράν. Απλός, ειλικρινής και συναισθηματικός. Είναι πάντα πρόθυμος να ακούσει και να δώσει συμβουλές, ακόμη και όταν δεν του τις ζητήσουν. Είχε σχέση εδώ και έξι χρόνια με τον Άγγελο, έναν ταλαντούχο ζωγράφο. Μόνο που ο Άγγελος καβάλησε το καλάμι όταν άρχισε να γίνεται γνωστός. Ο Μηνάς δεν τον αναγνωρίζει πια, δεν τον καλύπτει αυτή η σχέση και ως ειλικρινής που είναι, θα το πει ανοιχτά… και θα χωρίσει. Αυτοί οι ετερόκλητοι άνδρες θα ζήσουν πλέον μόνοι… όλοι μαζί! Το παλιό σπίτι θα γίνει ο παράδεισος του εργένη: καναπέδες για άραγμα, γυμναστήριο για τους πιο δραστήριους, home cinema για μπάλα, ηλεκτρονικά παιχνίδια, κήπος με μπάρμπεκιου και φυσικά ένα ψυγείο γεμάτο μπύρες. Πιστεύουν ότι μόνοι τους θα είναι ανέμελοι, ξένοιαστοι κι ευτυχισμένοι! Ή μήπως όχι...