Η υπόθεση της σειράς διαδραματίζεται στο Κολοκοτρωνίτσι, ένα φανταστικό χωριό στο νομό Αρκαδίας. Δήμαρχος του χωριού είναι ο Περίανδρος Πώποτας (Χάρης Ρώμας), γόνος πλούσιου γαιοκτήμονα. Ο Πώποτας σπούδασε στο Λονδίνο με μεταπτυχιακό στη Λαογραφία. Ζει με το γιο του Εμμανουήλ (Πάρης Σκαρτσολιάς) και την οικιακή βοηθό του, Τασία (Μαρία Κανελλοπούλου), μια γυναίκα περίπου 55 ετών, η οποία για χάρη του Περιάνδρου και της αδελφής του, Σταυρούλας δεν παντρεύτηκε, προκειμένου όπως λέει η ίδια "να τους μεγαλώσει". Στο χωριό ο δήμαρχος προσπαθεί να επιβάλει στους ανθρώπους την αρχή "Τάξις και ηθική!" όντας πολέμιος του μοντερνισμού και του εκσυγχρονισμού. Θεωρώντας κάθε εξωτερική επιρροή μολυσματική για το χωριό και τις βουκολικές αρχές του, ανά περιστάσεις εκφράζει χαρά όταν τυχαίνει και το χωριό απομονώνεται από τον έξω κόσμο. Όλα αλλάζουν, όμως, από τη στιγμή που μία ανύπαντρη μητέρα, η "πρωτευουσιάνα" Χαρά Χάσκα (Ρένια Λουιζίδου) έρχεται να ζήσει στο χωριό μαζί με την εξώγαμη κόρη της, όταν ο σύντροφός της τής κλέβει την διαφημιστική καριέρα. Κληρονομεί από μία θεία της, ένα σπίτι κι ένα μαγαζί (το οποίο αργότερα θα γίνει το «Καφέ της Χαράς»). Ο Περίανδρος εξοργίζεται από την παρουσία της και προσπαθεί, μάταια, να τη διώξει ενώ αντίθετα το καφέ της Χαράς γίνεται πολύ δημοφιλές στο χωριό. Στον πρώτο κύκλο βλέπουμε τον Πόπωτα και τη Χαρά να διαφωνούν και να φτάνουν στα άκρα προκειμένου να ικανοποιήσουν τον εγωισμό τους, αλλά σε ένα σημείο ο Πόπωτας διατηρεί κρυφό πόθο για τη Χαρά. Στον δεύτερο κύκλο έρχονται αντίστοιχα η πρώην γυναίκα του Περίανδρου που είναι τραγουδίστρια της όπερας στο εξωτερικό, Πηνελόπη Μαρκάτου (Κερασιά Σαμαρά), και ο πατέρας της Βάλιας, κόρης της Χαράς, ο Αστέρης Νεγρεπόντης (Χρήστος Μάντακας) που είναι παρουσιαστής αθλητικής εκπομπής σε τηλεοπτικό κανάλι. Στον τρίτο κύκλο ο Περίανδρος και η Χαρά ερωτεύονται και ετοιμάζονται να παντρευτούν. Όμως, λίγο πριν το γάμο η Χαρά φεύγει για πάντα από το χωριό γιατί ξέρει πόσο διαφορετικοί είναι οι κόσμοι τους. Παράλληλα, παρακολουθούμε και άλλες ιστορίες, όπως αυτή της αδερφής του Δημάρχου, Σταυρούλας (Τζόυς Ευείδη) η οποία προσπαθεί να κάνει παιδιά και τσακώνεται συνεχώς με τον άντρα της, Βαγγέλη Φατσέα (Γεράσιμος Σκιαδαρέσης), την ιστορία δύο οικογενειών που διαρκώς τσακώνονται μεταξύ τους για μια συκιά και τελικά γίνονται συμπέθεροι, και πολλές άλλες.