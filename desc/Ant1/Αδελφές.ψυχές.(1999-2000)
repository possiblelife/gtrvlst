Η Σοφία είναι αεροσυνοδός και, εδώ και έξι μήνες, ζει τον έρωτα της ζωής της με τον Άρη, ο οποίος είναι πιλότος στην ίδια εταιρία. Τυχαία όμως, ανακαλύπτει ότι ο αγαπημένος της είναι παντρεμένος. Απογοητευμένη από την κοροϊδία του, τον χωρίζει και αποφασίζει να τον κάνει να ζηλέψει, χρησιμοποιώντας τον καλύτερο της φίλο, τον Αλέξανδρο. Υπάρχει όμως ένα μικρό πρόβλημα σ αυτή τη δήθεν σχέση, γιατί ο Αλέξανδρος είναι γκέι. Παρ όλα αυτά, δέχεται να τη βοηθήσει και στο όλο σχέδιο συνηγορούν η φίλη της Σοφίας και σεξουαλικά απελευθερωμένη αεροσυνοδός, Μάντα και ο κολλητός φίλος του Αλέξανδρου, ο επίσης γκέι μακιγιέρ, Λουκάς. Από την άλλη πλευρά ο Άρης, ο οποίος ζει συμβατικά με τη γυναίκα του και αγαπάει πραγματικά τη Σοφία, αποφασίζει να "παίξει" τον σκληρό, πιστεύοντας ότι με αυτόν τον τρόπο θα την ξανακερδίσει. Σύμμαχος σ όλες τις κινήσεις του είναι ο αθεράπευτα ρομαντικός, αν και χρηματιστής, φίλος του, Πέτρος. Η Σοφία, βλέποντας την εικονική αδιαφορία του Άρη, πείθει τον Αλέξανδρο να παντρευτούν. Οι εξελίξεις και τα ερωτικά μπλεξίματα που ακολουθούν, είναι απρόβλεπτα και ξεκαρδιστικά!