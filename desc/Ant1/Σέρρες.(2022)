Πώς ορίζουν τη ζωή μας οι οικογενειακοί δεσμοί; Πώς πλάθουν τις επιλογές και την προσωπικότητα μας όταν τους πολεμάμε ή όταν τους αποδεχόμαστε; Οι «ΣΕΡΡΕΣ» συμβολίζουν ένα πνευματικό ταξίδι αυτογνωσίας και συμφιλίωσης, μέσα από δρόμους στους οποίους έχουμε όλοι περπατήσει. Με ευαισθησία συνυφασμένη με ρεαλισμό, αλλά και στιγμές γέλιου, διηγούνται μια ιστορία γυρισμού σε μέρη και ανθρώπους που μας σημάδεψαν και δημιούργησαν αυτό που είμαστε σήμερα. Οι ήρωές μας ξενιτεύονται, περιπλανώνται και επιστρέφουν εκεί από όπου ξεκίνησαν, για να αναγνωρίσουν και να αποδεχτούν, τελικά, ο ένας τον άλλο. Οι «Σέρρες» έρχονται να μας θυμίσουν γιατί πάντα επιστρέφουμε στον τόπο που θεωρούμε πατρίδα, αλλά και να φωτίσουν ότι, στην πραγματικότητα, όλοι είμαστε διαφορετικά ίδιοι και ίδια διαφορετικοί.

