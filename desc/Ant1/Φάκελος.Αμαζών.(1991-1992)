Βασισμένη σειρά στο ομώνυμο μυθιστόρημα της Σώτιας Τσώτου. Ο Γρηγόρης Βαλτινός υποδύεται το γόνο μιας πανίσχυρης οικογένειας, της οικογένειας Δελάνου. Τον πατέρα του υποδύεται ο Βύρων Πάλλης. Ένα βράδυ λοιπόν ο Δελάνος junior βιάζει - μεθυσμένος- την ηρωίδα που υποδύεται η Νάντια Μουρούζη και την οποία είχε γνωρίσει το ίδιο εκείνο βράδυ σ'ένα μπαρ, εκείνη τον αναγνωρίζει τυχαία αργότερα από κάποια φωτογραφία του δημοσιευμένη σε εφημερίδα και αποφασίζει να τον κυνηγήσει δικαστικά. Αναλογιζόμενοι τον αντίκτυπο από το επικείμενο σκάνδαλο σύσσωμη η οικογένεια Δελάνου μαζί με δικηγόρους, συμβούλους, μπράβους και λοιπούς παρατρεχάμενους επιχειρούν να έρθουν σε συμβιβασμό μαζί της, να την δωροδοκήσουν, επιχειρούν να την τρομοκρατήσουν, ακόμα και να τη βγάλουν από τη μέση προκειμένου να της βουλώσουν το στόμα. Όλες οι προσπάθειες όμως αποβαίνουν άκαρπες, ενώ στην πορεία θύτης και θύμα, βιαστής και βιασμένη, ερωτεύονται παράφορα αλλήλους ανατρέποντας έτσι τα έως τότε δεδομένα με την οικογένειά του φυσικά να μην εγκρίνει σε καμία περίπτωση την επιλογή του Βαλτινού στο πρόσωπο της Μουρούζη για μελλοντική του σύζυγο.