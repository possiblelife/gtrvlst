Ο Doctor Ιπποκράτης (Σταύρος Λούρας) είναι ο επικεφαλής του τμήματος. Θετικός, με τον καλό λόγο για όλους και πάντα ψύχραιμος. Όλοι τον αγαπούν και έχουν να λένε, ότι αυτός ο άνθρωπος γεννήθηκε για γίνει γιατρός. Ο νοσοκόμος Λούης (Μιχάλης Σοφοκλέους) είναι πάντα υπερβολικός και χωρίς όρια. Το τραγούδι είναι η εκτόνωσή του και όνειρο ζωής, είναι να γίνει επαγγελματίας τραγουδιστής. Έχει μεγάλη αδυναμία στη μαμά του, η οποία δεν τον αφήνει ποτέ ήσυχο και με κάθε ευκαιρία του τηλεφωνεί και τον επισκέπτεται. Η Μύρια (Δανάη Χρίστου), νοσοκόμα με τα όλα της, είναι «τσιμπημένη» με τον Λούη! Έχει τον «αέρα» της Λεμεσιανής, είναι έξω καρδιά και σε…ηλικία γάμου. Κάθε ασθενής που μπαίνει στο τμήμα επειγόντων περιστατικών είναι και «υποψήφιος γαμπρός»! Η Λίζα (Εμμανουέλλα Χαραλάμπους-Έγκελ) είναι ασκούμενη γιατρός, κατάγεται από την Ελλάδα και κάνει την ειδικότητά της στην Κύπρο. Είναι δοσμένη στη δουλειά της, θέλει να βοηθάει τον κόσμο και θαυμάζει τον Doctor Ιπποκράτη, σε σημείο που πολλοί θεωρούν πως είναι ερωτευμένη μαζί του. Πολλοί την χαρακτηρίζουν σνομπ, απρόσιτη και περίεργη. Μόνο όταν μιλά με τον Ιπποκράτη αλλάζει ολοκληρωτικά και εμφανίζει τον γλυκό εαυτό της! Ο Παντελής (Ανδρέας Αθανασίου», «Αχάνας») είναι ο οδηγός ασθενοφόρου. Λατρεύει τον Παντελή Παντελίδη, (ακούει τα τραγούδια του την ώρα που οδηγεί από και προς το τμήμα πρώτων βοηθειών), είναι το παιδί της διπλανής πόρτας αλλά έχει αδυναμίες. Το ποδόσφαιρο και τα στοιχήματα! Η Μανταλένα (Έλενα Κονή) εργάζεται στην υποδοχή των πρώτων βοηθειών. Εννοείται πως «σκανάρει» τους πάντες όταν καταφθάνουν μέσα στον πανικό και τους περνά από κόσκινο μέχρι να τους παραπέμψει στους γιατρούς. Η κυρία Κούλα είναι το «αυτί της γης»! Καθαρίστρια με χρόνια προϋπηρεσίας στο τμήμα πρώτων βοηθειών. Τα μάτια της έχουν δει πολλά, όμως, ποτέ δεν κρατάει το στόμα της κλειστό. Θέλει να τα μαθαίνει όλα, να λέει πάντα την άποψή της και να κάνει ακόμη και γνωματεύσεις!