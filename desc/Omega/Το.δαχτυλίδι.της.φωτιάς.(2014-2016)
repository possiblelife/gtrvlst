Ορφέας, ένας άνδρας χωρίς παρελθόν. Μαρίνα, μια γυναίκα χωρίς μέλλον. Δύο εραστές καταδικασμένοι, πιόνια ενός επικίνδυνου σχεδίου! Ο Ορφέας με άλλο όνομα, άλλη ταυτότητα και σβησμένες μνήμες ζει στη Σαντορίνη χωρίς να υποψιάζεται τι έχει συμβεί στο παρελθόν του, έχει όμως αναμνήσεις από μια προηγούμενη ζωή που ζουν μπερδεμένες στο μυαλό του. Η Μαρίνα συνεχίζει να ζει χωρίς καν να ξέρει γιατί έχασε τον άνθρωπο που λάτρεψε. Ζει με τις αναμνήσεις αυτού του έρωτα και προσπαθεί να αντέξει το μέλλον που της ετοίμασαν. Η στιγμή που κανένας δεν περίμενε έρχεται… το σύμπαν συνωμοτεί και ο Ορφέας ή αλλιώς Χρήστος, και η Μαρίνα συναντιούνται ξανά! Όμως η Μαρίνα έχει αποφασίσει να συνεχίσει τη ζωή της με έναν άνδρα που την αγαπάει υπερβολικά, τον Στέφανο. Τρεις μέρες πριν τον γάμο, η γιορτή γίνεται εφιάλτης! Το παρελθόν ξαφνικά γίνεται μέλλον! Η Μαρίνα έχει μπροστά της τον άνδρα που αγάπησε παθολογικά, τον άνθρωπο που την στιγμάτισε για πάντα! Αυτό που αγνοεί είναι πως υπάρχουν κάποιοι με σκοτεινά κίνητρα που δεν τους θέλουν μαζί. Γιατί αυτός πρέπει να παραμείνει χωρίς μνήμη κι εκείνη δεν πρέπει να μάθει ποτέ γιατί χώρισαν. Θέλουν να ζήσουν αυτό που έχασαν και τίποτα δεν θα τους εμποδίσει ή τουλάχιστον έτσι νομίζουν! Μαζί θα ξεκινήσουν ένα επικίνδυνο ερωτικό παιχνίδι αγνοώντας πως δεν είναι μόνοι. Την ίδια στιγμή ξυπνά σαν κοιμισμένο ηφαίστειο ένα άσβεστο μίσος και φέρνει αντιμέτωπους δύο αδυσώπητους εχθρούς. Ο Σωκράτης, πατέρας του Ορφέα και ο Πέτρος, πατέρας της Μαρίνας, δυο πρώην σύντροφοι στο πεδίο της διεθνούς κατασκοπείας, επιλέγουν στρατόπεδα με αντίθετα συμφέροντα και έρχονται σε σύγκρουση. Αφορμή θα σταθεί ένα δαχτυλίδι, σύμβολο απόκρυφων μυστικών. Ένα δαχτυλίδι που έχει λάμψη, μυστήριο, ενώνει ζωές αλλά κρύβει και τον θάνατο! Ο περίγυρος της Μαρίνας δέχεται μια μυστηριώδη επίθεση που μοιάζει ανατριχιαστική. Οι φίλες της, Ελένη και Νεφέλη, έρχονται αντιμέτωπες με καταστάσεις και γεγονότα που δεν μπορούν να ελέγξουν. Τι συμβαίνει πραγματικά; Ποια μυστικά θα ανατρέψουν τις ζωές όλων; Ποιοι γνωρίζουν την πραγματική αιτία όλων των γεγονότων και ποιοι προκαλούν τη μοίρα τους; Όλα ισορροπούν σε ένα τεντωμένο σχοινί πάνω από μια σκοτεινή άβυσσο.