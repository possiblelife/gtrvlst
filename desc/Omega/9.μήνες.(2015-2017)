Η σειρά περιστρέφεται γύρω από τη ζωή τριών οικογενειών, οι οποίες έχουν αντίστοιχα τρεις κόρες. Μέσα από αυτές τις τρεις γυναίκες θα παρακολουθήσουμε όλα τα μυστικά και τα ψέματα που κρύβονται πίσω από μια μεγάλη οικογένεια. Η μία είναι η Κρίστυ που είναι μόλις 17 ετών, η άλλη είναι η Δάφνη που είναι στα 28 και η τρίτη είναι η Μαρίνα, την οποία συναντάμε γύρω στα 40. Η ιστορία της Κρίστυ ξεκινά από τη στιγμή που διαπιστώνει πως έχει μείνει έγκυος. Το γεγονός αυτό την κλονίζει το ίδιο και τις σχέσεις της με τους γονείς της. Μάλιστα, η είδηση της εγκυμοσύνης της έρχεται τη στιγμή που ο πατέρας της χτυπημένος από την οικονομική κρίση, αποφασίζει να τις εγκαταλείψει. Η Δάφνη, τώρα από τη δική της πλευρά, γνωρίζει ότι είναι υιοθετημένη και αποφασίζει να ανακαλύψει την πραγματική της μητέρα. Στην προσπάθειά της, όμως, αυτή μαθαίνει και ένα τρομακτικό μυστικό που κρύβει καλά η οικογένειά της. Τέλος, η Μαρίνα είναι παντρεμένη και έχει φέρει στον κόσμο ένα παιδί. Μόνο που αυτό το παιδί το έχει αποκτήσει με δωρητή σπέρματος, κάτι που δεν γνωρίζει ο σύζυγός της. Μετά από ένα περίεργο παιχνίδι της μοίρας, γνωρίζει τον βιολογικό πατέρα του παιδιού της και τον ερωτεύεται. 